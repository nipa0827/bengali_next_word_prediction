মাহমুদ হাসান ১৯৪২ সালের ১ জুলাই থেকে ১৯৪৮ সালের ২১ অক্টোবর পর্যন্ত ঢাকা বিশ্ববিদ্যালয়ের উপাচার্য হিসেবে দায়িত্ব পালন করেন। এরপর তিনি পাকিস্তান সরকারের শিক্ষা বিষয়ক উপদেষ্টা (১৯৪৮) এবং পূর্ব পাকিস্তান পাবলিক সার্ভিস কমিশনের চেয়ারম্যান ছিলেন। তিনি সিরিয়া, লেবানন ও জর্ডানে অবস্থিত পাকিস্তান হাইকমিশনে মিনিস্টার পদে দায়িত্ব পালন করেন।
ঢাকা বিশ্ববিদ্যালয়ে তাঁর চাকুরিকালে মাহমুদ হাসান বিশ্ববিদ্যালয়ের অ্যাকাডেমিক কাউন্সিলের সদস্য, এক্সিকিউটিভ কাউন্সিলের সদস্য এবং ঢাকা বিশ্ববিদ্যালয় কোর্টের নির্বাচিত সদস্য ছিলেন। তিনি ১৯২৮ সালের নভেম্বর মাসে লাহোরে অনুষ্ঠিত ওরিয়েন্টাল কনফারেন্স এবং ১৯৩৯ সালে ওয়াল্টেয়ারে অনুষ্ঠিত আন্তবিশ্ববিদ্যালয় বোর্ডের বার্ষিক অধিবেশনে অংশগ্রহণ করেন। মাহমুদ হাসান The Life and Works of Nathaniel Lee শীর্ষক একটি গ্রন্থ রচনা করেন।  [মুয়ায্‌যম হুসায়ন খান]




হাসিনা, শেখ  বাংলাদেশের প্রধানমন্ত্রী (১৯৯৬-২০০১, ২০০৯- ) এবং বাংলাদেশ আওয়ামী লীগের সভানেত্রী। ১৯৪৭ সালের ২৮ সেপ্টেম্বর গোপালগঞ্জ জেলার টুঙ্গিপাড়ায় জন্মগ্রহণ করেন। বাংলাদেশের স্থপতি বঙ্গবন্ধু শেখ মুজিবুর রহমান-এর পাঁচ সন্তানের মধ্যে তিনি সর্বজ্যেষ্ঠ। আজিমপুর গার্লস হাইস্কুল থেকে স্কুল পর্যায়ের শিক্ষা সমাপন করে তিনি গভর্নমেন্ট ইন্টারমিডিয়েট গার্লস কলেজ (বর্তমানে বদরুন্নেসা সরকারি মহিলা মহাবিদ্যালয়) থেকে উচ্চ মাধ্যমিক পর্যায়ের শিক্ষা সমাপ্ত করেন। ১৯৬৬-৬৭ মেয়াদে কলেজ ছাত্রী সংসদের ভাইস প্রেসিডেন্ট নির্বাচিত হন। ১৯৬৮ সালে তিনি পরমাণু বিজ্ঞানী ড. এম.এ ওয়াজেদ মিয়ার সঙ্গে বিবাহ বন্ধনে আবদ্ধ হন। শেখ হাসিনা ১৯৭৩ সালে ঢাকা বিশ্ববিদ্যালয় থেকে সণাতক ডিগ্রি লাভ করেন।

 শেখ হাসিনা
ঢাকা বিশ্ববিদ্যালয়ে অধ্যয়নকালে শেখ হাসিনা বিশ্ববিদ্যালয় শাখা ছাত্রলীগের সদস্য এবং রোকেয়া হল শাখা ছাত্রলীগের সাধারণ সম্পাদক হিসেবে দায়িত্ব পালন করেন। ছাত্রজীবনে তিনি বরাবর রাজনীতিতে সক্রিয় ছিলেন। ১৯৭৫ সালের ১৫ আগস্ট বঙ্গবন্ধু শেখ মুজিবুর রহমান ও তাঁর পরিবারের অন্যান্য সদস্যের নৃশংস হত্যাকান্ডের পর শেখ হাসিনা কিছুকাল জার্মানি ও ভারতে   স্ব-নির্বাসিত জীবন যাপন করেন।
১৯৮১ সালে শেখ হাসিনা তাঁর স্বামীর সঙ্গে নয়াদিল্লি অবস্থানকালে বাংলাদেশ আওয়ামী লীগ-এর সভানেত্রী নির্বাচিত হন। ওই বছর ১৭ মে ৬ বছরের নির্বাসিত জীবন শেষে তিনি দেশে ফিরে আসেন এবং তখন থেকে দলের সভানেত্রী পদে আসীন আছেন। সামরিক একনায়ক জেনারেল এইচ.এম এরশাদের বিরুদ্ধে আন্দোলন গড়ে তোলার জন্য ১৯৮৩ সালে তিনি পনেরো দলের একটি জোট গঠন করেন। ১৯৮৬ সালে অনুষ্ঠিত সংসদ নির্বাচনে তিনটি আসন থেকে বিজয়ী এবং তৃতীয় জাতীয় সংসদে বিরোধী দলীয় নেত্রী নির্বাচিত হন।
১৯৯০ সালের গণআন্দোলনে তাঁর ৮-দলীয় জোট এবং অন্যান্য রাজনৈতিক দল ও জোট গুরুত্বপূর্ণ ভূমিকা পালন করে। এ আন্দোলনের ফলে প্রেসিডেন্ট এরশাদ ক্ষমতাচ্যুত হন। জোটসমূহের রূপরেখা অনুযায়ী একটি নির্দলীয় তত্ত্বাবধায়ক সরকারের নিকট ক্ষমতা হস্তান্তরে এরশাদ বাধ্য হন। এরপর ১৯৯১ সালের ফেব্রুয়ারিতে অনুষ্ঠিত সংসদীয় নির্বাচনে আওয়ামী লীগ আসন সংখ্যার দিক দিয়ে দ্বিতীয় স্থান অধিকার করে এবং শেখ হাসিনা পঞ্চম জাতীয় সংসদে বিরোধী দলীয় নেত্রী নির্বাচিত হন। তিনি ১৯৯১ সালের আগস্ট মাসে দেশে রাষ্ট্রপতি শাসিত সরকার ব্যবস্থার পরিবর্তে একটি সংসদীয় পদ্ধতির শাসনব্যবস্থা পুনঃপ্রবর্তনের লক্ষ্যে সংবিধানের দ্বাদশ সংশোধনী পাশ করার ক্ষেত্রে সংসদীয় ঐকমত্য গঠনে বিশেষ ভূমিকা রাখেন।
একটি নির্দলীয় তত্ত্বাবধায়ক সরকারের অধীনে সুষ্ঠু ও অবাধ সংসদ নির্বাচন অনুষ্ঠানের ব্যবস্থা সম্বলিত বিধান সংবিধানে সংযোজনের দাবিতে শেখ হাসিনা ১৯৯৪ সালে আন্দোলন শুরু করেন। শুধু বাংলাদেশ নয়, বিশ্বের যেসব রাষ্ট্রে সংসদীয় গণতন্ত্র চালু আছে সেগুলোর জন্য এটা ছিল একটি অনন্য রাজনৈতিক ধারণা। এ আন্দোলনে তিনি জাতীয় পার্টি ও জামায়াতে ইসলামীসহ আরো কয়েকটি বিরোধী দলকে সহযোগী হতে উদ্বুদ্ধ করেন। বিএনপি সরকার তত্ত্বাবধায়ক সরকার গঠনের দাবি মেনে নিয়ে ১৯৯৬ সালের মার্চ মাসে ষষ্ঠ জাতীয় সংসদে সংবিধানের ত্রয়োদশ সংশোধনী বিল পাশ করে।
১৯৯৬ সালের ১২ জুন বিচারপতি মুহাম্মদ হাবিবুর রহমানের নেতৃত্বাধীন তত্ত্বাবধায়ক সরকারের অধীনে অনুষ্ঠিত জাতীয় সংসদ নির্বাচনে বাংলাদেশ আওয়ামী লীগ একক সংখ্যাগরিষ্ঠ দল হিসেবে আর্বিভূত হয়। শেখ হাসিনা ১৯৯৬ সালের ২৩ জুন দেশের প্রধানমন্ত্রী হিসেবে শপথ গ্রহণ করেন। আরো কয়েকটি রাজনৈতিক দলের সমর্থন নিয়ে তিনি সরকার গঠন করেন।
১৯৯৬ থেকে ২০০১ সাল পর্যন্ত পাঁচ বছর মেয়াদে শেখ হাসিনার নেতৃত্বাধীন আওয়ামী লীগ সরকারের কয়েকটি উল্লেখযোগ্য সাফল্য ছিল: ১৯৯৬ সালের নভেম্বর মাসে ভারতের সাথে স্বাক্ষরিত ৩০ বছর মেয়াদী গঙ্গার পানিবণ্টন চুক্তি, ১৯৯৭ সালের ডিসেম্বর মাসে স্বাক্ষরিত পার্বত্য চট্টগ্রাম শান্তি চুক্তি, খাদ্যশস্য উৎপাদনে উল্লেখযোগ্য অগ্রগতি, প্রতিবেশী রাষ্ট্রসহ বিভিন্ন দেশের সঙ্গে দ্বিপাক্ষিক সম্পর্কের উন্নয়ন এবং ১৯৯৮ সালে যমুনা সেতুর (বঙ্গবন্ধু সেতু) নির্মাণ সম্পন্ন করা।
মেয়াদশেষে ২০০১ সালের ১ অক্টোবর বিচারপতি লতিফুর রহমানের নেতৃত্বাধীন তত্ত্বাবধায়ক সরকারের অধীনে অনুষ্ঠিত অষ্টম জাতীয় সংসদ নির্বাচনে আওয়ামী লীগ মাত্র ৬২টি আসন লাভ করে। এই নির্বাচনে বাংলাদেশ জাতীয়তাবাদী দলের নেতৃত্বে চারদলীয় জোট দুই-তৃতীয়াংশ সংখ্যাগরিষ্ঠতা অর্জন করে। শেখ হাসিনা অষ্টম জাতীয় সংসদে বিরোধী দলীয় নেত্রী নির্বাচিত হন।
২০০৪ সালের ২১ আগস্ট ঢাকার বঙ্গবন্ধু এভিনিউয়ে একটি জনসভায় বক্তৃতাকালে শেখ হাসিনা সন্ত্রাসীদের গ্রেনেড হামলা থেকে অতি অল্পের জন্য প্রাণে রক্ষা পেলেও মারাত্মকভাবে আহত হন। সংসদীয় নির্বাচনে বিএনপি জোটকে মোকাবেলার জন্য তিনি ২০০৫ সালে ১৪-দলীয় জোট এবং ২০০৬ সালে মহাজোট গঠন করেন। ২০০৭-০৮ সালের তত্ত্বাবধায়ক সরকার আমলে তাঁর বিরুদ্ধে বেশ কয়েকটি দুর্নীতির মামলা রুজু করা হয় এবং তাঁকে প্রায় একবছর কারাবন্দী রাখা হয়। এরপর ২০০৮ সালের ২৯ ডিসেম্বর ড. ফখরুদ্দীন আহমদের নির্দলীয় তত্ত্বাবধায়ক সরকারের অধীনে অনুষ্ঠিত নবম জাতীয় সংসদ নির্বাচনে শেখ হাসিনার নেতৃত্বাধীন মহাজোট ভোট বিপ্লবের মাধ্যমে ২৬২টি আসনে (আওয়ামী লীগ ২৩০) বিজয়ী হয়। ২০০৯ সালের ৬ জানুয়ারি শেখ হাসিনা গণপ্রজাতন্ত্রী বাংলাদেশ সরকারের প্রধানমন্ত্রী হিসেবে দ্বিতীয়বারের মতো শপথ গ্রহণ করেন।
রাজনীতি ও বাংলাদেশের আর্থ-সামাজিক উন্নয়নে উল্লেখযোগ্য অবদানের স্বীকৃতিস্বরূপ বিশ্বের অনেক প্রতিষ্ঠান ও রাষ্ট্র শেখ হাসিনাকে সম্মানসূচক পুরস্কার প্রদান করেছে। তাঁকে প্রদত্ত আন্তর্জাতিক স্বীকৃতির মধ্যে রয়েছে: ইউনেস্কো’র হুফে বোয়নি শান্তি পুরস্কার (১৯৯৮), মাদার তেরেজা পুরস্কার (১৯৯৮), মহাত্মা গান্ধী পুরস্কার (১৯৯৮), বিশ্ব খাদ্য সংস্থার সেরেস পদক (১৯৯৯), পার্ল এস বাক পুরস্কার (১৯৯৯), যুক্তরাষ্ট্রের বোস্টন বিশ্ববিদ্যালয় কর্তৃক সম্মানসূচক ডক্টর অব লজ ডিগ্রি (ফেব্রুয়ারি ১৯৯৭), জাপানের ওয়াসেদা বিশ্ববিদ্যালয়ের সম্মানসূচক ডক্টর অব লজ ডিগ্রি (জুলাই ১৯৯৭), যুক্তরাজ্যের ডান্ডিতে অবস্থিত অ্যাবারটে বিশ্ববিদ্যালয় কর্তৃক সম্মানসূচক ডক্টর অব ফিলসফি ডিগ্রি (অক্টোবর ১৯৯৭), ভারতের বিশ্বভারতী বিশ্ববিদ্যালয় কর্তৃক ডিলিট সহ দেশিকোত্তম উপাধি (জানুয়ারি ১৯৯৯), অস্ট্রেলিয়ার জাতীয় বিশ্ববিদ্যালয় কর্তৃক সম্মানসূচক ডক্টর অব লজ ডিগ্রি (অক্টোবর ১৯৯৯) এবং ব্রাসেলসের ক্যাথলিক বিশ্ববিদ্যালয় কর্তৃক সম্মানসূচক ডক্টর অব লজ ডিগ্রি  (ফেব্রুয়ারি ২০০০)। বিশ্ব শান্তি ও উন্নয়নে অবদান রাখার জন্য যুক্তরাষ্ট্রের কানেটিকাটে অবস্থিত ব্রিজপোর্ট বিশ্ববিদ্যালয় তাঁকে ২০০০ সালের ৫ সেপ্টেম্বর সম্মানসূচক ডক্টর অব হিউমেন লেটারস প্রদান করে।
শেখ হাসিনা রচিত গ্রন্থের মধ্যে আছে ওরা টোকাই কেন (১৯৮৮), বাংলাদেশে স্বৈরতন্ত্রের জন্ম (১৯৯৩), সামরিকতন্ত্র বনাম গণতন্ত্র (১৯৯৪), People and Democracy (১৯৯৭), আমার স্বপ্ন আমার সংগ্রাম (১৯৯৭), বাংলাদেশ জাতীয় সংসদে বঙ্গবন্ধু শেখ মুজিবুর রহমান (১৯৯৮), Miles to Go (১৯৯৮) এবং বিপন্ন গণতন্ত্র লাঞ্ছিত মানবতা (২০০২)। তাছাড়া দেশের আর্থ-সামাজিক ও রাজনৈতিক বিষয়াদি নিয়ে তিনি অসংখ্য নিবন্ধ লিখেছেন। তিনি বেশ কিছু সাংস্কৃতিক প্রতিষ্ঠানের সঙ্গেও জড়িত এবং দেশের শীর্ষস্থানীয় ক্রীড়া সংগঠন আবাহনী ক্রীড়াচক্রের প্রতিষ্ঠাতা সদস্য। শেখ হাসিনাকে তাঁর একনিষ্ঠ অনুসারীরা ‘জননেত্রী’ খেতাবে ভূষিত করেছেন।
শাসনকালীন সাফল্য  পূর্ববর্তী সরকারের রেখে যাওয়া রাজনৈতিক ও অর্থনৈতিক উত্তরাধিকারের প্রেক্ষাপটে ১৯৯৬ সালের জুন মাসে নির্বাচিত হয়ে ক্ষমতা গ্রহণের পর শেখ হাসিনার নেতৃত্বাধীন আওয়ামী লীগ সরকারকে অত্যন্ত দুরুহ পরিস্থিতি মোকাবেলা করতে হয়। কিন্তু শুরু থেকেই এ সরকার গণতন্ত্র, আইনের শাসন ও আর্থসামাজিক প্রগতিকে একটি শক্ত ভিত্তির উপর দাঁড় করানোর নিরলস প্রয়াস চালায়। দেশে একটি গণতান্ত্রিক ব্যবস্থা পুনর্নির্মাণ ও তাকে প্রাতিষ্ঠানিক রূপ দেওয়ার ব্যাপারে হাসিনা সরকার প্রতিজ্ঞাবদ্ধ ছিল। এর পেছনে কাজ করেছিল একটি দৃঢ় বিশ্বাস: একমাত্র গণতন্ত্র মজবুত করার মাধ্যমেই দেশবাসীর সামনে বিরাজমান পাহাড়সম সমস্যা দূর করা সম্ভব।
রাষ্ট্রপতি হলো দেশের সর্বোচ্চ সাংবিধানিক পদ। এই পদকে সকল প্রকার বিতর্কের উর্ধ্বে রাখতে শেখ হাসিনা দলীয় লোকের পরিবর্তে বিচারপতি শাহাবুদ্দীন আহমদকে মনোনয়ন প্রদান করেন। তাঁর সরকার সংসদীয় কমিটিগুলোকে পূর্বের যেকোন সময়ের তুলনায় শক্তিশালী করেন, কারণ সরকারের স্বচ্ছতা ও দায়বদ্ধতা নিশ্চিত করা এবং জনগণের স্বার্থ সমুন্নত রাখতে কমিটি ব্যবস্থা একটি তাৎপর্যপূর্ণ ’সেফটি বাল্ব’ হিসেবে কাজ করে। রেকর্ডসংখ্যক ৩৫টি সংসদীয় কমিটিতে মন্ত্রীদের পরিবর্তে সরকার ও বিরোধী দলীয় সাংসদদের সভাপতি করা হয়, যা ছিল বাংলাদেশের জন্য নজিরবিহীন। সুশাসন নিশ্চিত করতে রুলস অব বিজনেস-এ সময়োপযোগী পরিবর্তন আনা হয়। প্রশাসনিক এবং আইন সংস্কার কমিশনও গঠন করা হয়। গণতান্ত্রিক প্রতিষ্ঠানগুলোকে ক্রমান্বয়ে ও ধাপে ধাপে শক্তিশালী করার পদক্ষেপ নেওয়া হয়। দারিদ্র বিমোচন, নারীর সক্ষমতা বিকাশ এবং মানবসম্পদ উন্নয়নে নেওয়া হয় দৃঢ় পদক্ষেপ। দেশব্যাপী সামাজিক নিরাপত্তা বেষ্টনী সম্প্রসারিত করা হয়। পরবর্তী শতাব্দীর কথা বিবেচনায় রেখে শিক্ষা ও স্বাস্থ্যনীতি প্রণয়ন করা হয়। সরকার কর্তৃক গৃহীত উদ্যোগের ফলশ্রুতিতে বাংলাদেশের ভাষা-শহীদ দিবসকে (২১ ফেব্রুয়ারি) ইউনেস্কো ১৯৯৯ সালের ১৭ নভেম্বর আন্তর্জাতিক মাতৃভাষা দিবস হিসেবে ঘোষণা করে।
শেখ হাসিনা সরকার ১৯৯৬ সালে ভারতের সঙ্গে গঙ্গার পানি-বন্টন চুক্তি এবং ১৯৯৭ সালে পার্বত্য চট্টগ্রাম জনসংহতি সমিতির সাথে শান্তিচুক্তি স্বাক্ষর করে; এর ফলে দেশে শান্তি ও উন্নয়নের একটি পরিবেশ ও আবহ সৃষ্টি হয়। তৃতীয় পক্ষের মধ্যস্থতা ছাড়াই পার্বত্য চট্টগ্রাম শান্তিচুক্তি স্বাক্ষর ও তার বাস্তবায়ন দেশে-বিদেশে সর্বত্র প্রশংসিত হয়। শেখ হাসিনার ইউনেস্কো শান্তি পুরস্কার প্রাপ্তি ছিল পাহাড়ে শান্তি প্রতিষ্ঠার ক্ষেত্রে তাঁর অসাধারণ সাফল্যের স্বীকৃতি। আইনের স্বাভাবিক প্রক্রিয়ার মাধ্যমে বঙ্গবন্ধু শেখ মুজিবুর রহমানের হত্যাকারীদের বিচারে সোপর্দ করে শেখ হাসিনা সত্য ও ন্যায়বিচারের প্রতি তাঁর অঙ্গীকার প্রদর্শন করেন। এর মাধ্যমে তিনি বিচার অনুষ্ঠানের ব্যাপারে বিবেকবান নাগরিকদের সংশয়ও দূর করেন। তাঁর মেয়াদকালে যমুনা নদীর উপর বঙ্গবন্ধু সেতু নির্মাণ সম্পন্ন করে শেখ হাসিনা এ অঞ্চলে অবকাঠামো উন্নয়নের ক্ষেত্রে একটি মাইলফলক রচনা করেন।
১৯৯৬ সালে দায়িত্ব গ্রহণের পর শেখ হাসিনার সরকার অব্যাহতভাবে বিভিন্ন অর্থনৈতিক খাতে সংস্কার প্রয়াস চালিয়ে এসেছেন। তাঁর পাঁচ বছর মেয়াদে জিডিপি প্রবৃদ্ধির হার ছিল প্রায় সাড়ে পাঁচ শতাংশ, যা নিঃসন্দেহে একটি সাফল্য। ১৯৯৮ সালের জুলাই-সেপ্টেম্বরে ভয়াবহ বন্যার ফলে কৃষিনির্ভর অর্থনীতির মারাত্মক ক্ষতি হওয়া সত্ত্বেও ১৯৯৮-৯৯ অর্থবছরে অর্জিত প্রবৃদ্ধির হার ছিল একটি অনন্যসাধারণ সাফল্য। যেখানে উন্নয়নশীল দেশগুলোতে ১৯৯৬-৯৮ মেয়াদকালে মূল্যস্ফীতির হার ছিল প্রায় ১০ শতাংশ, বাংলাদেশে এই হার ছিল মাত্র ৫ শতাংশ। পরবর্তী তিন বছরেও এই ইতিবাচক প্রবণতা ধরে রাখা হয়। সুতরাং অর্থনৈতিক প্রবৃদ্ধি ও মূল্যস্ফীতির হার এই উভয় মানদন্ডে শেখ হাসিনার সরকার ভারসাম্য বজায় রাখতে সমর্থ হয়েছিল।
দলের নির্বাচনী প্রতিশ্রুতি অনুযায়ী হাসিনা সরকার দারিদ্র বিমোচনকে সর্বোচ্চ অগ্রাধিকার দেয়। তাঁর সরকার প্রণীত পঞ্চম পঞ্চবার্ষিকী পরিকল্পনায় (১৯৯৭-২০০২) দারিদ্র বিমোচন সংক্রান্ত নীতি ও কৌশলে বেকার যুবক-যুবতী ও মহিলাদের কর্মসংস্থানের সুযোগ সৃষ্টির লক্ষ্যে প্রশিক্ষণ ও ঋণপ্রদানকে সর্বোচ্চ গুরুত্ব দেয়া হয়। কৃষি খাতের উপর দৃষ্টি রেখে কৃষকবান্ধব কর্মসূচি বাস্তবায়নের কারণে বাংলাদেশ ২০০০ সালের মধ্যে খাদ্যশস্য উৎপাদনে স্বয়ংসম্পূর্ণতা অর্জন করে। ১৯৯৫-৯৬ সালে উৎপাদিত ১৯ মিলিয়ন মেট্রিক টনের তুলনায় পাঁচ বছর পর ২০০০-০১ সালে উৎপাদিত খাদ্যশস্যের পরিমান দাঁড়ায় ২৬.৫ মিলিয়ন মেট্রিক টনে। একই সময়ে দারিদ্রসীমার নীচে অবস্থানকারী জনগোষ্ঠীর অনুপাত ১৯৯৬ সালের ৪৮ শতাংশ থেকে হ্রাস পেয়ে ৪৪ শতাংশে নেমে আসে।
জনসংখ্যার সুবিধাবঞ্চিত শ্রেণীর জন্য শেখ হাসিনার সরকার একটি সুবিস্তৃত সামাজিক নিরাপত্তা বেষ্টনী নির্মাণে সচেষ্ট ছিলেন। ইতিপূর্বে চালু কর্মসূচির সাথে তিনি নতুন কর্মসূচি যোগ করেন। ১৯৯৭-৯৮ অর্থবছরে তিনি বয়স্কভাতা প্রবর্তন করেন, যার মাধ্যমে ৪ লক্ষ বয়স্ক ব্যক্তিকে মাসিক ভাতা প্রদান করা হয়। বিধবা ও স্বামী-পরিত্যক্তা নারীদের জন্য ১৯৯৯-২০০০ অর্থবছরে অনুরূপ কর্মসূচি প্রবর্তন করা হয়। প্রতিবন্ধীদের প্রশিক্ষণ ও পুনর্বাসনের জন্য একটি জাতীয় ফাউন্ডেশন গঠন করা হয়। গৃহহীনদের আশ্রয় ও কর্মসংস্থানের জন্য সরকার ৫-বছর মেয়াদী (১৯৯৭-২০০২) একটি প্রকল্প চালু করে। নদী-ভাঙনে গৃহহারা মানুষের জন্য ১৯৯৭-৯৮ সালে একটি গৃহায়ন তহবিল গঠন করা হয়। যুবক-যুবতীদের কর্মসংস্থানের সুযোগ সৃষ্টির লক্ষ্যে ১৯৯৮ সালে স্থাপন করা হয় কর্মসংস্থান ব্যাংক। প্রধানমন্ত্রী শেখ হাসিনা ‘একটি বাড়ি একটি খামার’ শীর্ষক একটি প্রকল্প চালু করেন, যার উদ্দেশ্য ছিল প্রতিটি গৃহে ফলমূল ও শাকসবজি চাষ উৎসাহিত  করা।
১৯৯৬-২০০১ মেয়াদে হাসিনা সরকার দেশের অর্থনৈতিক লক্ষ্যাবলির সাথে সঙ্গতি রেখে একটি কার্যকর, ভবিষ্যৎমুখী ও সময়োপযোগী পররাষ্ট্রনীতি অনুসরণ করে। সরকার গঠনের প্রথম বছরেই ১৯৯৬-৯৭ সালে শেখ হাসিনা যুক্তরাষ্ট্রের ওয়াশিংটন ডিসি’তে অনুষ্ঠিত বিশ্ব ক্ষুদ্রঋণ সম্মেলন, রোমে অনুষ্ঠিত বিশ্ব খাদ্য সম্মেলন, ভারতে আন্ত-সংসদীয় ইউনিয়নের সভা, পাকিস্তানে ওআইসি’র বিশেষ সম্মেলন, মালদ্বীপে অনুষ্ঠিত নবম সার্ক শীর্ষ-সম্মেলন, জার্মানিতে বয়স্কদের জন্য ৫ম বিশ্ব সম্মেলন, যুক্তরাজ্যে অনুষ্ঠিত কমনওয়েলথ সম্মেলন এবং ইরানে অনুষ্ঠিত ওআইসি শীর্ষ-সম্মেলনে যোগ দেন। তাছাড়া যুক্তরাষ্ট্র, সৌদি আরব, জাপান, ফিলিপাইন ও ইন্দোনেশিয়ায় তাঁর সফর দেশের জন্য বিরল সম্মান বয়ে আনে। ২০০০ সালের মার্চে শেখ হাসিনার আমন্ত্রণে যুক্তরাষ্ট্রের প্রেসিডেন্ট বিল ক্লিনটনের বাংলাদেশ সফর দেশের কূটনৈতিক ভাবমূর্তি উজ্জ্বল করার পাশাপাশি বিশ্বের একমাত্র পরাশক্তির সাথে বাংলাদেশের সম্পর্ক সুদৃঢ় করে।
গঙ্গার পানি বন্টন নিয়ে ভারতের সাথে সুদীর্ঘকালের বিরোধ ১৯৯৬ সালের ১২ ডিসেম্বরে স্বাক্ষরিত ঐতিহাসিক ৩০-বছর মেয়াদী পানি বন্টন চুক্তির মাধ্যমে নিরসন করা হয়। ভারতের সাথে অন্যান্য অমীমাংসিত বিষয়াদিও হাসিনা সরকার ক্রমান্বয়ে সমাধানের উদ্যোগ নেয়। ১৯৯৯ সালের ফেব্রুয়ারি মাসে ঢাকা ও কোলকাতার মধ্যে সরাসরি বাস সার্ভিস চালুর ব্যাপারে ভারতের সাথে একটি চুক্তি স্বাক্ষরিত হয়। বৈদেশিক সম্পর্কের ক্ষেত্রে হাসিনা সরকারের সাফল্য একটি গণতান্ত্রিক ও শান্তিপ্রিয় দেশ হিসেবে বাংলাদেশের ভাবমূর্তি উজ্জ্বলতর করে।
শেখ হাসিনার প্রধানমন্ত্রিত্বের প্রথম মেয়াদে বাংলাদেশ বিমসটেক (বাংলাদেশ, ভারত, মিয়ানমার, শ্রীলংকা ও থাইল্যান্ড) এবং ডি-৮’এ (বাংলাদেশ, মিশর, ইন্দোনেশিয়া, ইরান, মালয়েশিয়া, নাইজেরিয়া, পাকিস্তান ও তুরস্ক) অর্থনৈতিক জোটে যোগ দেওয়ায় আঞ্চলিক সহযোগিতার সুযোগ আরো সম্প্রসারিত হয়। ১৯৯৯ সালের মার্চে ঢাকায় অনুষ্ঠিত দ্বিতীয় ডি-৮ শীর্ষ সম্মেলনে ঢাকা ঘোষণা গৃহীত হয়। ১৯৯৯ সালের নভেম্বরে বিনিয়োগ ও বাণিজ্য সহযোগিতার উপর প্রস্ত্ততিমূলক সভাও ঢাকায় অনুষ্ঠিত হয়। আঞ্চলিক সহযোগিতা বিষয়ক ভারত মহাসাগরীয় রিম এসোসিয়েশনে বাংলাদেশকে ১৯৯৯ সালে সদস্য হিসেবে বরণ করা হয়। বর্ধিত যোগাযোগ ও অন্যান্য পন্থায় বাংলাদেশ, ভারত, ভুটান ও নেপালের মধ্যে উপ-আঞ্চলিক সহযোগিতা বৃদ্ধির ক্ষেত্রেও হাসিনা সরকার অগ্রগতি অর্জন করে। শেখ হাসিনার আগ্রহের কারণেই বাংলাদেশ আন্তর্জাতিক অপরাধ আদালত (আইসিসি) আইনে স্বাক্ষর করে। ভূমি আইন চুক্তি অনুস্বাক্ষরেও বাংলাদেশ ছিল দক্ষিণ এশিয়ার প্রথম রাষ্ট্র। প্রধানমন্ত্রী শেখ হাসিনার উদ্যোগের ফলেই ১৯৯৯ সালের সেপ্টেম্বরে শান্তি ও সহযোগিতায় এশীয় সাংসদদের প্রথম সম্মেলন ঢাকায় অনুষ্ঠিত হয়, যেখানে তাঁকে সংগঠনটির প্রথম প্রেসিডেন্ট নির্বাচিত করা হয়।
দেশে শিল্পায়ন ত্বরান্বিত করার লক্ষ্যে ব্যক্তিখাত শক্তিশালীকরণ ও বৈদেশিক বিনিয়োগ আকর্ষণের উদ্দেশ্যে হাসিনা সরকার ১৯৯৯ সালে একটি নতুন শিল্পনীতি ঘোষণা করে। এর টার্গেট ছিল পরবর্তী এক দশকের মধ্যে জিডিপি’তে শিল্পখাতের অবদান ২৫ শতাংশে উন্নীত করা এবং শিল্পখাতে কর্মরত শ্রমিকদের অনুপাত মোট শ্রমশক্তির ২০ শতাংশে উন্নীত করা। এটা ক্ষুদ্র ও কুটির শিল্প এবং শ্রমঘন শিল্প স্থাপন, কর্মসংস্থানের সুযোগ সৃষ্টির জন্য নারীদের দক্ষতা বৃদ্ধি, এবং দেশীয় প্রযুক্তি ও কাঁচামাল ভিত্তিক শিল্পের উন্নয়নকে উৎসাহ প্রদান করে। এই শিল্পনীতি চারটি খাত ছাড়া অন্যান্য সকল খাতকে ব্যক্তি ও বিদেশী বিনিয়োগের জন্য উন্মুক্ত করে দেয় এবং সরকারি অনুমোদন ছাড়াই বিদেশী বিনিয়োগকারীদের শতকরা ১০০ ভাগ মূলধন মালিকানার সুযোগ করে দেয়।
শেখ হাসিনা জাতীয় পর্যায়ে সংসদের ভাবমূর্তি বৃদ্ধির প্রয়াস চালান। সরকার-প্রধানের দায়বদ্ধতা নিশ্চিত করতে তিনি জাতীয় সংসদে ‘প্রধানমন্ত্রীর প্রশ্নোত্তর পর্ব’ চালু করেন। ১৯৯৬ সালে জাতীয় সংসদ কুখ্যাত ইনডেমনিটি অধ্যাদেশটি বাতিল করে, যা বঙ্গবন্ধু ও তাঁর পরিবারের হত্যাকারীদের রক্ষা করতে ১৯৭৫ সালে জারি করা হয়েছিল। এর ফলে খুনীদের বিরুদ্ধে আইনি প্রক্রিয়া শুরু করা সম্ভব হয়। হাসিনা সরকার সংসদে গ্রাম পরিষদ আইন, উপজেলা পরিষদ আইন ও জেলা পরিষদ আইন পাশের মাধ্যমে দেশে একটি চারধাপ বিশিষ্ট স্থানীয় সরকার ব্যবস্থা চালুরও প্রাথমিক পদক্ষেপ নেন।
প্রধানমন্ত্রী শেখ হাসিনা দেশের টেলিযোগাযোগ খাতকে ব্যক্তিখাতের বিনিয়োগের জন্য ১৯৯৬-৯৭ সালে উন্মুক্ত করে দেন। গ্রাহকদের সেলুলার মোবাইল টেলিফোন সেবা প্রদানের জন্য সেসময় ৪টি বেসরকারি কোম্পানিকে লাইসেন্স প্রদান করা হয়। এর ফলে এখাতে ইতিপূর্বে যে মনোপলি ছিল তার অবসান ঘটে। সংসদে একটি আইন পাশের মাধ্যমে সরকার টেলিযোগাযোগ নিয়ন্ত্রণ কমিশন গঠনেরও উদ্যোগ নেয়।
ভারতের সাথে গঙ্গার পানিবন্টন চুক্তি স্বাক্ষর করায় দেশের পানিসম্পদ উন্নয়নের ক্ষেত্রেও নতুন দিগন্ত উন্মোচিত হয়। এতে শেখ হাসিনার রাজনৈতিক প্রজ্ঞা ও দূরদর্শিতারও প্রতিফলন ঘটে। এর ফলে পানি ব্যবস্থাপনার উন্নয়ন ও গঙ্গা বাঁধ নির্মাণের নতুন সম্ভাবনা দেখা দেয়। এর মাধ্যমে সেচ-সুবিধা সম্প্রসারিত হয়, মাটির লবণাক্ততা ও মরুকরণ হ্রাস পায় এবং শস্য উৎপাদন বৃদ্ধি পায়। চুক্তির বিধান অনুযায়ী ১৯৯৭ সালের ১ জানুয়ারি থেকে প্রতিবেশী দুই রাষ্ট্র পরস্পরের সাথে গঙ্গার পানি ভাগাভাগি করা শুরু করে।
হাসিনা সরকার কর্তৃক প্রণীত জাতীয় নারী উন্নয়ন নীতি সকল মহলে প্রশংসিত হয়। এর লক্ষ্য ছিল নারী ও পুরুষের মধ্যে সমতা আনয়ন, দেশে অবহেলিত নারীসমাজের আর্থসামাজিক অবস্থার উন্নয়ন, তাদের নিরাপত্তা ও সক্ষমতার বিকাশ নিশ্চিতকরণ, শিক্ষিত ও দক্ষ জনশক্তি হিসেবে তাদের গড়ে তোলা, নারীদের বিরুদ্ধে সকল প্রকার বৈষম্য ও নির্যাতন বন্ধ করা, তাদের মানবাধিকার নিশ্চিতকরণ ও দারিদ্র হ্রাস, এবং আর্থসামাজিক উন্নয়নের মূল স্রোতধারায় তাদের অংশগ্রহণ নিশ্চিত করা। নারীদের সক্ষমতা বিকাশের লক্ষ্যে ১৯৯৭ সালের ডিসেম্বরে অনুষ্ঠিত ইউনিয়ন পরিষদ নির্বাচনে দেশের সকল ইউনিয়ন পরিষদের তিনটি আসন নারীদের জন্য সংরক্ষিত রাখা হয়। শিশুদের অধিকার সুরক্ষায় ও তাদের সুষ্ঠুভাবে গড়ে তোলার লক্ষ্যে শেখ হাসিনার মন্ত্রিসভা ১৯৯৯ সালে শিশুদের জন্য একটি জাতীয় কর্মপরিকল্পনাও অনুমোদন করে।
২০০৮ সালের ডিসেম্বরে অনুষ্ঠিত নবম জাতীয় সংসদ নির্বাচনে আওয়ামী লীগের নির্বাচনী বিজয়ের ভিত্তি ছিল একটি বিস্তারিত নির্বাচনী ম্যানিফেস্টো, যাকে শেখ হাসিনা আখ্যা দিয়েছিলেন রূপকল্প-২০২১ অর্জনে পরিবর্তনের সনদ। এতে স্বাধীনতার সুবর্ণজয়ন্তীর বছর অর্থাৎ ২০২১ সাল নাগাদ দেশের বিভিন্ন খাতে অগ্রগতির দর্শন সন্নিবেশিত ছিল। ম্যানিফেস্টোর পাঁচটি অগ্রাধিকারমূলক ক্ষেত্র ছিল: দ্রব্যমূল্যের উর্ধ্বগতি রোধ এবং তা সাধারণ মানুষের ক্রয়ক্ষমতার মধ্যে নিয়ে আসতে জরুরি ভিত্তিতে পদক্ষেপ গ্রহণ; দুর্নীতি দমন কমিশন শক্তিশালীকরণ এবং ক্ষমতাধর ব্যক্তিদের বার্ষিক সম্পদ-বিবরণী জমা দেওয়ার বিধান সহ দুর্নীতি দমনে বহুমুখী ব্যবস্থা গ্রহণ; বিদ্যুৎ ও জ্বালানি খাতের জন্য দীর্ঘমেয়াদী ও সমন্বিত নীতি প্রণয়ন, যাতে করে ২০১৩ সাল নাগাদ বিদ্যুৎ উৎপাদন ক্ষমতা ৭০০০ মেগাওয়াটে উন্নীত হয়; কৃষি খাত ও পল্লী অঞ্চলে নতুন প্রাণের সঞ্চার এবং দারিদ্র বিমোচন ও সমতা প্রতিষ্ঠার মুখ্য কৌশল হিসেবে অতি দরিদ্রদের সামাজিক নিরাপত্তা বেষ্টনীর আওতায় নিয়ে আসা; দেশে সুশাসন কায়েম করতে সন্ত্রাস ও ধর্মীয় উগ্রপন্থাকে নিয়ন্ত্রণে আনা, ১৯৭১-এর যুদ্ধাপরাধীদের বিচার করা, বিচার বিভাগের স্বাধীনতা ও নিরপেক্ষতা নিশ্চিত করা, নির্বাচনী ব্যবস্থার সংস্কার, সংসদীয় নির্বাচন অনুষ্ঠানের জন্য তত্ত্বাবধায়ক সরকার ব্যবস্থা অক্ষুন্ন রাখা, মানবাধিকার কমিশন শক্তিশালী করা, ন্যায়পাল নিয়োগ এবং প্রশাসনকে দলীয়করণ থেকে মুক্ত করা।
আওয়ামী লীগের ম্যানিফেস্টোতে উল্লেখ করা অন্যান্য গুরুত্বপূর্ণ বিষয়ের মধ্যে ছিল প্রশাসন বিকেন্দ্রীকরণের মাধ্যমে ইউনিয়ন, উপজেলা ও জেলা পরিষদ শক্তিশালী করা, ২০১৩ সাল নাগাদ খাদ্যশস্য উৎপাদনে স্বয়ংসম্পূর্ণতা অর্জনের মাধ্যমে ’সবার জন্য খাদ্য’ নিশ্চিত করা, উপকুলীয় অঞ্চলে ভূমি পুনরুদ্ধারে ব্যবস্থা নেওয়া, বৈশ্বিক উষ্ণায়নের ক্ষতিকর প্রভাব থেকে দেশকে রক্ষার জন্য সুসমন্বিত নীতি ও পরিকল্পনা প্রণয়ন, সেচসুবিধা সম্প্রসারণে গঙ্গা-বাঁধ প্রকল্প বাস্তবায়ন করা, দেশে রাজনৈতিক সংস্কৃতির রূপান্তর ঘটানো, আইটি শিল্পের উন্নয়ন, তৈরি পোশাক ও বস্ত্র খাত শক্তিশালীকরণ এবং খাদ্য প্রক্রিয়াকরণ ও ঔষধ সহ অন্যান্য শিল্পের সম্প্রসারণ, মানব সম্পদ উন্নয়নের জন্য সর্বোচ্চ বাজেট বরাদ্দ, নারীর সক্ষমতা বিকাশ ত্বরান্বিত করা ও সমাজে তাদের সম-অধিকার প্রতিষ্ঠা করা।
ম্যানিফেস্টোতে সময়কাঠামো সহ কয়েকটি সুনির্দিষ্ট টার্গেটও অন্তর্ভুক্ত ছিল। এর মধ্যে ছিল: ২০১০ সালের মধ্যে প্রাথমিক পর্যায়ে ছাত্র-ছাত্রী ভর্তির হার ১০০ শতাংশে উন্নীতকরণ; ২০১১ সাল নাগাদ সমগ্র জনগোষ্ঠীর জন্য নিরাপদ খাবার পানি সরবরাহ করা; ২০১২ সাল নাগাদ খাদ্যশস্য উৎপাদনে স্বয়ংপূর্ণতা অর্জন; ২০১৩ সাল নাগাদ প্রতিটি গৃহে স্বাস্থ্যকর স্যানিটেশন নিশ্চিতকরণ; ২০১৩ সাল নাগাদ সণাতক পর্যায় পর্যন্ত অবৈতনিক শিক্ষা; এবং ২০১৪ সাল নাগাদ দেশকে নিরক্ষরমুক্ত করা।
২০১০ সালের মধ্যভাগ পর্যন্ত নির্বাচনী প্রতিশ্রুতির তুলনায় হাসিনা সরকারের অর্জন ছিল মিশ্র। ক্ষমতা গ্রহণের দু’মাসের মধ্যেই ঢাকাস্থ বাংলাদেশ রাইফেলস সদর দপ্তরে জওয়ানদের বিদ্রোহে ৫৭ জন সেনা-কর্মকর্তাসহ ৭৪জন নিহত হওয়ায় সরকার একটি বড় ধাক্কা খায়। অবশ্য ধৈর্য ও প্রজ্ঞা প্রদর্শন করে শেখ হাসিনা ধীরে ধীরে সংকটময় পরিস্থিতি থেকে উৎরে যান। ক্ষমতালাভের প্রথম বছরেই তাঁর সরকারের যে সাফল্যটি সকল মহলে প্রশংসিত হয়েছে তা হলো সুপ্রিম কোর্টের আপীল বিভাগে বঙ্গবন্ধুর খুনীদের বিচার প্রক্রিয়া সম্পন্ন করা। এর মাধ্যমে খুনীদের ফাঁসি কার্যকর করে জাতি একটি দীর্ঘকালের কলঙ্ক থেকে নিজেকে মুক্ত করতে পেরেছে।
দ্বিতীয় মেয়াদের প্রথম বছরে শেখ হাসিনা সরকারের উল্লেখযোগ্য সাফল্যের মধ্যে ছিল: জাতীয় সংসদে ফৌজদারি কার্যবিধি (সংশোধন) বিল ২০০৯ পাশ করার মাধ্যমে নির্বাহী বিভাগ থেকে বিচার বিভাগ পৃথকীকরণ সম্পূর্ণরূপে কার্যকর করা; সরকারি কর্মচারিদের জন্য একটি নতুন বেতন কাঠামো প্রবর্তন; সিকিউরিটি ও এক্সচেঞ্জ কমিশন কর্তৃক ৫০টি মার্চেন্ট ব্যাংককে কাজ শুরুর অনুমতি প্রদান; সাংগঠনিক কাঠামো অনুযায়ী দুর্নীতি দমন কমিশনের জন্য একটি বিকেন্দ্রিকৃত কাঠামো অনুমোদন; সরকারের ধারাবাহিকতা বজায় রাখার স্বার্থে বিগত তত্ত্বাবধায়ক সরকার কর্তৃক জারিকৃত বিভিন্ন অধ্যাদেশ জাতীয় সংসদে আইন আকারে পাশ করা; গৃহহীন, দুঃস্থ ও অতি দরিদ্রদের জন্য আশ্রয় ও কর্মসংস্থানের সুযোগ সৃষ্টির লক্ষ্যে ৩০০ কোটি টাকা ব্যয়ে নতুন আশ্রয়ন প্রকল্প গ্রহণ; অর্থনৈতিক প্রবৃদ্ধি ত্বরান্বিত করার মাধ্যমে দারিদ্র বিমোচনের লক্ষ্যে দ্বিতীয় ’দারিদ্র নিরসন কৌশলপত্র’ জাতীয় সংসদে অনুমোদন; এবং ২০১৩ সাল নাগাদ দেশকে খাদ্যশস্য উৎপাদনে স্বয়ংসম্পূর্ণ করতে ১৫০ কোটি টাকার প্রকল্প গ্রহণ; অতি দরিদ্রদের জন্য সামাজিক নিরাপত্তা বেষ্টনী সম্প্রসারণের লক্ষ্যে ভিজিএফ কার্ডগ্রহীতার সংখ্যা ৫৬ লাখ ৭০ হাজার থেকে ৭০ লাখ ৬৭ হাজারে উন্নীতকরণ; জাতীয় সংসদে স্থানীয় সরকার (ইউনিয়ন পরিষদ) আইন ২০০৯ পাশ করা; খাদ্য নিরাপত্তা মজবুত, নারীর সক্ষমতা বিকাশ এবং জীবনমান উন্নয়নে ‘একটি বাড়ি, একটি খামার’ প্রকল্পটি পুনরায় চালু করা; ২০০৯ সালে জাতীয় গ্রীডে প্রায় ৫০০ মেগাওয়াট অতিরিক্ত বিদ্যুৎ যোগ করা; ৬.১৫ কিলোমিটার দীর্ঘ পদ্মা সেতুর নকশা চূড়ান্ত করা, যার নির্মাণ ২০১৩ সাল নাগাদ সমাপ্ত হওয়ার কথা; বাংলাদেশে এই প্রথমবারের মতো প্রাথমিক স্কুল পর্যায়ে শিক্ষা-সমাপনী পরীক্ষা চালু করা, যাতে ১৮ লক্ষ ২৩ হাজার ৪৬৫ জন শিক্ষার্থী অংশ নেয়; পূর্ববর্তী আওয়ামী লীগ সরকারের আমলে নির্মিত ১০ হাজার কমিউনিটি ক্লিনিককে পুনরায় চালু করা এবং ২০০৯ থেকে ২০১৪ সালের মধ্যে আরো ১৮ হাজার ক্লিনিক নির্মাণের লক্ষ্যে একটি প্রকল্প গ্রহণ করা; আইনশৃঙ্খলা পরিস্থিতির উন্নয়নে বিভিন্ন পদক্ষেপ নেওয়া, যার মধ্যে ছিল স্থানীয় ও বিদেশী অপরাধী ও সন্ত্রাসীদের গ্রেপ্তার, অবৈধ অস্ত্র উদ্ধার, চাঁদাবাজি ও ছিনতাই রোধ, মোবাইল ও সাইবার অপরাধের বিরুদ্ধে ব্যবস্থা গ্রহণ এবং রাজধানী ঢাকা সহ সারাদেশে বিশেষ অভিযান পরিচালনা; বিভিন্ন পদক্ষেপের মাধ্যমে দ্রব্যমূল্যের স্থিতিশীলতা বজায় রাখা; বিশ্বব্যাপী মন্দা পরিস্থিতির প্রভাব কাটিয়ে উঠতে দেশের ব্যবসায়ী সম্প্রদায়ের জন্য বিশেষ প্রণোদনা প্যাকেট ঘোষণা, যার মধ্যে অন্তর্ভুক্ত আছে নগদ ও নীতি সহায়তা; দেশের প্রতিটি পরিবারের অন্তত একজন সদস্যের কর্মসংস্থানের লক্ষ্যে একটি ৫-বছর মেয়াদী স্বকর্মসংস্থান ও দারিদ্র-বিমোচন প্রকল্প গ্রহণ করা; দেশে তথ্য-প্রযুক্তির উন্নয়ন ও বিকাশের লক্ষ্যে তথ্য ও যোগাযোগ প্রযুক্তি নীতিমালা ২০০৯ ঘোষণা করা; একটি ডিজিটাল বাংলাদেশ গড়তে, বিশেষত দরিদ্র জনগোষ্ঠীকে প্রশিক্ষণ দানের উদ্দেশ্যে বিভিন্ন প্রকল্প গ্রহণ; প্রধানমন্ত্রী শেখ হাসিনার বিভিন্ন আন্তর্জাতিক ও বহুপাক্ষিক ফোরামে অংশগ্রহণের মাধ্যমে খাদ্য নিরাপত্তা, জলবায়ু পরিবর্তন ও বিদেশে বাংলাদেশীদের শ্রমবাজার উন্নয়নে ইতিবাচক ফলাফল আনা।
নতুন শ্রমবাজারের বিস্তার ও সন্ধানে হাসিনা সরকার ইতালি, জাপান, জর্ডান, সুদান এবং ইরাকে বাংলাদেশ দূতাবাস খুলেছে। বিশ্ববাজারে পরিবেশ-বান্ধব পাট ও পাটজাত দ্রব্যের চাহিদা বৃদ্ধি পাওয়ায় সরকার দেশের বন্ধ হয়ে যাওয়া পাটকলগুলো পুনরায় চালু করার উদ্যোগ নিয়েছে; এর রপ্তানি বাড়ানোর উদ্দেশ্যে বিশ্ববাজারে পাট ও পাটজাত দ্রব্যের নতুন ক্রেতারও সন্ধান করা হচ্ছে। জাতীয় সংসদে পাসকৃত তথ্য অধিকার আইন ২০০৯ বাস্তবায়নের লক্ষ্যে একটি তথ্য কমিশন গঠন করা হয়েছে। বয়স্ক ও বিধবা ভাতার সুবিধাভোগীদের সংখ্যা দ্বিগুণ করার পদক্ষেপ নেওয়া হয়েছে; প্রজাতন্ত্রের কর্মচারী হিসেবে কর্তব্য পালনরত মুক্তিযোদ্ধাদের অবসরে যাওয়ার বয়স ২ বছর বাড়ানো হয়েছে, যার মাধ্যমে প্রায় ১৪ হাজার মুক্তিযোদ্ধা উপকৃত হয়। সরকার ২০১০-১৫ মেয়াদকালের জন্য ষষ্ঠ পঞ্চবার্ষিক পরিকল্পনা প্রণয়নের কাজও হাতে নিয়েছে। একটি নতুন শিল্পনীতি ঘোষণা করা হয়েছে যাতে ব্যক্তিখাতের উন্নয়ন, উন্নততর ব্যবস্থাপনার মাধ্যমে সরকারি প্রতিষ্ঠানগুলোকে টেকসই করা এবং বিশেষত জ্বালানি ও অবকাঠামো খাতে পাবলিক-প্রাইভেট অংশীদারিত্ব (পিপিপি) বাড়ানোর কথা বলা হয়েছে। বর্ধিত হারে বৈদেশিক বিনিয়োগ আকর্ষণের উদ্দেশ্যে শিল্পনীতিতে কিছু নতুন প্রণোদনা যোগ করা হয়েছে। সরকারের সুষ্ঠু অর্থনৈতিক ব্যবস্থাপনার কারণে দেশে ২০০৯-১০ অর্থবছরে বৈদেশিক মুদ্রার রিজার্ভ প্রথমবারের মতো ৫ বিলিয়ন ডলার ছাড়িয়ে গেছে। অনুরূপভাবে, রপ্তানি আয় ও বিদেশে কর্মরত বাংলাদেশীদের প্রেরিত রেমিটেন্সও যথাক্রমে ১৪ বিলিয়ন ডলার ও ১০ বিলিয়ন মার্কিন ডলার অতিক্রম করে রেকর্ড সৃষ্টি করেছে।
দ্বিতীয়বার ক্ষমতা গ্রহণের কিছুদিন পরই প্রধানমন্ত্রী শেখ হাসিনা একটি নতুন শিক্ষানীতি প্রণয়নের জন্য শিক্ষা কমিশন গঠন করেন। এই কমিশন ইতিমধ্যেই তার প্রতিবেদন জমা দিয়েছে এবং এর ভিত্তিতে সরকার ‘জাতীয় শিক্ষা নীতি ২০১০’ অনুমোদন করেছে। এই নীতি শিক্ষাব্যবস্থাকে কর্মমুখী ও প্রযুক্তি-নির্ভর করার সুপারিশ করেছে এবং রাষ্ট্রের মৌলিক মূল্যবোধ ও মুক্তিযুদ্ধের চেতনাকে সমুন্নত রাখারও আহবান জানিয়েছে। এর সাথে সঙ্গতি রেখে অষ্টম শ্রেণী পর্যন্ত শিক্ষা অবৈতনিক ও বাধ্যতামূলক করা হয়েছে। প্রাথমিক বিদ্যালয় সমাপনান্তে ইতিমধ্যেই দেশব্যাপী পরীক্ষার আয়োজন করা হয়েছে এবং অষ্টম শ্রেণী শেষেও একই ধরণের পাবলিক পরীক্ষার আয়োজন করা হচ্ছে, যাকে বলা হবে জুনিয়র সার্টিফিকেট পরীক্ষা। মাধ্যমিক পর্যায় পর্যন্ত ছাত্র-ছাত্রীদের মধ্যে বিনামূল্যে পাঠ্যবই বিতরণেরও উদ্যোগ নেওয়া হয়েছে এবং বইগুলোকে সহজলভ্য করার জন্য তা ইন্টারনেট ওয়েবসাইটে যোগ করা হয়েছে। বেসরকারি বিশ্ববিদ্যালয়গুলোর সুষ্ঠু ব্যবস্থাপনা নিশ্চিত করতে বেসরকারি বিশ্ববিদ্যালয় আইন, ২০০৯ জাতীয় সংসদে গৃহীত হয়েছে।
দ্বিতীয়বার দায়িত্বগ্রহণের পর বৈদেশিক সম্পর্কের ক্ষেত্রে শেখ হাসিনা কয়েকটি উল্লেখযোগ্য সাফল্য অর্জন করেছেন। তিনি প্রতিবেশী দেশগুলোর সাথে সম্পর্ক সুদৃঢ় করেছেন এবং একটি উদার, ধর্মনিরপেক্ষ ও গণতান্ত্রিক রাষ্ট্র হিসেবে বাংলাদেশের ভাবমূর্তি উজ্জ্বল করেছেন। চীন, ভুটান, সৌদি আরব, কুয়েত, কাতার ও সুইডেনে তাঁর সফর বিভিন্ন ক্ষেত্রে বাংলাদেশের স্বার্থ সমুন্নত রেখেছে। তিনি উপ-আঞ্চলিক সহযোগিতার মাধ্যমে উন্নয়নের সুফল বাংলাদেশ, ভারত, নেপাল ও ভুটানের সাধারণ জনগণের দোরগোড়ায় পৌঁছে দেওয়ার কার্যকর উদ্যোগ নিয়েছেন এবং আঞ্চলিক সহযোগিতায় চীন ও মিয়ানমারকে অন্তর্ভুক্ত করার প্রয়াস চালিয়েছেন। তার গৃহীত সুনির্দিষ্ট পদক্ষেপগুলোর মধ্যে আছে: বাণিজ্যের ক্ষেত্রে শুল্ক ও অশুল্ক বাধা দূর করা, নতুন স্থলবন্দর খোলা এবং বিদ্যমান স্থলবন্দরগুলোর উন্নয়ন সাধন, পরীক্ষামূলক ভিত্তিতে সীমান্ত বাজার চালু করা, বাংলাদেশের আশুগঞ্জ ও ত্রিপুরার শিলাঘাটকে পোর্ট-অব-কল ঘোষণা, আখাউড়া-আগরতলা রেলসংযোগ প্রতিষ্ঠা, ভারত, নেপাল ও চীনকে বন্দর ব্যবহারের সুযোগ দিতে চট্টগ্রাম ও মংলা সমুদ্র-বন্দরে সুযোগসুবিধা বৃদ্ধি, ২৫০ মেগাওয়াট বিদ্যুৎ আমদানির জন্য ভারতের সাথে চুক্তি স্বাক্ষর, বাংলাদেশ ও ভারতের বিদ্যুৎ উৎপাদন সংস্থার যৌথ উদ্যোগে কয়লাভিত্তিক বিদ্যুৎকেন্দ্র স্থাপনে চুক্তি, এবং বাংলাদেশের যোগাযোগ অবকাঠামো ও নদীপথের উন্নয়নে ভারতের কাছ থেকে সহজ শর্তে ১০০ কোটি মার্কিন ডলার ঋণ প্রাপ্তি। আশা করা হচ্ছে, ভারত, নেপাল, ভুটান ও চীনকে ট্রানজিট ও ট্রান্সশিপমেন্ট সুবিধা প্রদানের মাধ্যমে বাংলাদেশ অর্থনৈতিক দিক দিয়ে ব্যাপক লাভবান হবে। অর্থনৈতিক সহযোগিতা ছাড়াও বাংলাদেশ দক্ষিণ এশিয়ার প্রতিবেশী দেশগুলোর সাথে নিরাপত্তা বিষয়ক সহযোগিতা বৃদ্ধির ব্যাপারেও আগ্রহ দেখিয়েছে। এই দৃষ্টিভঙ্গি মোতাবেক দেশের মাটিতে বিদেশী সন্ত্রাসীদের অবস্থানের ব্যাপারে হাসিনা সরকার ‘জিরো-টলারেন্স’ নীতি অবলম্বন করেছে। তিনি নিরাপত্তা বাহিনীকে এসকল ব্যক্তি বা গোষ্ঠীর বিরুদ্ধে সর্বাত্মক অভিযান পরিচালনার নির্দেশ দিয়েছেন। তাছাড়া দেশের অভ্যন্তরে বাম ও ডান ঘেঁষা চরমপন্থীদের বিরুদ্ধেও নিরাপত্তা বাহিনী সর্বাত্মক অভিযান চালাচ্ছে।  [হেলাল উদ্দিন আহমেদ]




হিউমাস (Humus)  জটিল ও মোটামুটিভাবে প্রতিরোধী (resistant) বাদামি, গাঢ় বাদামি বা কালো অনিয়তাকার ও কলয়ডীয় বস্ত্ত। উৎস গাছপালা ও প্রাণীর কোষকলার রূপান্তর ঘটিয়ে বা মৃত্তিকা অণুজীব দ্বারা সংশে­ষিত হয়ে এসব বস্ত্ত উৎপন্ন হয়। হিউমাস পানিতে প্রায় অদ্রবণীয়, কিন্তু লঘু ক্ষার (সোডিয়াম হাইড্রোক্সাইড বা পটাসিয়াম হাইড্রোক্সাইড) দ্রবণে দ্রবণীয়। এতে নাইট্রোজেন সমৃদ্ধ প্রোটিন, ধীরে বিয়োজিত লিগনিন এবং জটিল চিনি (পলিইউরেনাইড) এ তিনটি উপাদানের প্রতিটির পরিমাণ প্রায় ৩০ শতাংশ। পলিইউরেনাইডগুলো বিভিন্ন জৈব বস্ত্ত দিয়ে গঠিত, যা মৃত্তিকার সংযুতিকে একত্রে জমাটবদ্ধ করে। হিউমাসে প্রায় ৫০ শতাংশ কার্বন, কিছু অক্সিজেন, ৫ শতাংশ নাইট্রোজেন  এবং তুলনামূলকভাবে কম পরিমাণে সালফার, ফসফরাস এবং অন্যান্য মৌল থাকে।
বাংলাদেশের মৃত্তিকাতে জলমগ্নতার সময় বৃদ্ধির সঙ্গে হিউমাসে বিদ্যমান হিউমিক অ্যাসিড এবং হিউমিক/কালভিক অ্যাসিডের অনুপাত বৃদ্ধি পরিলক্ষিত হয়েছে। সাধারণত বাংলাদেশের বনাঞ্চলের মৃত্তিকাতে হিউমিক অ্যাসিডের উপর কালভিক অ্যাসিডের প্রাধান্য দেখা গিয়েছে। বনাঞ্চলের মৃত্তিকাতে হিউমিক অ্যাসিডের উপর কালভিক অ্যাসিডের এ প্রাধান্যের কারণগুলো হলো গাছপালার পাতা অল্প পরিমাণে মৃত্তিকার সঙ্গে মিশ্রিত হওয়া, মৃত্তিকার অম্লীয় বিক্রিয়া, অল্প পরিমাণে পানির উপস্থিতি এবং অতি সহজে জৈব পদার্থের জারণ হওয়া। হিউমাসে বিদ্যমান হিউমিক ও কালভিক অ্যাসিডের উপর হিউমিনের প্রাধান্য বাংলাদেশের বনাঞ্চল ও চাষাবাদের কাজে ব্যবহূত মৃত্তিকাতে সুস্পষ্ট।
বাংলাদেশের বিভিন্ন মৃত্তিকাতে হিউমাসের পরিমাণ ও এদের গাঠনিক উপাদান মৃত্তিকাতে সংঘটিত বিভিন্ন রাসায়নিক ও প্রাণরাসায়নিক প্রক্রিয়া, ভৌত-রাসায়নিক ধর্মাবলি এবং কৃষিকাজে মৃত্তিকার ব্যবহার প্রভাবকারী একটি অত্যন্ত গুরুত্বপূর্ণ নিয়ামক।  [মোঃ খলিলুর রহমান]




হিউম্যান ডেভেলপমেন্ট ফাউন্ডেশন (এইচডিএফ)  বেসরকারি উন্নয়ন সংস্থা। এটি কোম্পানি আইনের আওতায় জয়েন্ট স্টক কোম্পানিজ অব বাংলাদেশ কর্তৃক ১৯৯৩ সালের ২৯ নভেম্বর তারিখে নিবন্ধন লাভ করে। প্রতিষ্ঠালগ্ন থেকেই এইচডিএফ মানবসম্পদ উন্নয়ন ও সমাজকল্যাণমূলক বাস্তবভিত্তিক কর্মসূচি গ্রহণের মাধ্যমে আর্তমানবতার সেবায় নিজেকে সম্পৃক্ত রেখেছে। এইচডিএফ শিক্ষা, স্বাস্থ্য, দক্ষতা উন্নয়ন, সাংস্কৃতিক পৃষ্ঠপোষকতা এবং মননশীলতার উন্নয়নসহ যে কোনো ধরনের মানবীয় উদ্যোগে অংশগ্রহণ করে থাকে। এই সংস্থা স্বাস্থ্য, শিক্ষা, দারিদ্র্য দূরীকরণ, গবেষণা, শারীরিক ও মানসিক প্রতিবন্ধীদের প্রশিক্ষণ প্রদান, পুনর্বাসন এবং প্রকাশনা ইত্যাদি বিষয়গুলিকে এর উন্নয়ন কর্মকান্ডের ক্ষেত্র হিসেবে বেছে নিয়েছে।
১৯৮৩ সালে আন্তর্জাতিক ব্যাংক বিসিসিআই (ব্যাংক অব কমার্স অ্যান্ড ক্রেডিট ইন্টারন্যাশনাল)-এর বাংলাদেশ শাখা এদেশ থেকে অর্জিত মুনাফার কিছু অংশ সমাজকল্যাণমূলক কাজে ব্যয় করার উদ্দেশ্যে বিসিসি ফাউন্ডেশন নামে একটি স্বেচ্ছাসেবী প্রতিষ্ঠান গড়ে তোলে। দেশের কয়েকজন বরেণ্য সমাজসেবী ও শিক্ষাবিদের প্রত্যক্ষ সম্পৃক্ততায় বিসিসি ফাউন্ডেশন ধীরে ধীরে তার সমাজসেবামূলক কর্মকান্ড প্রসারিত করে। ওই সব কর্মকান্ডের অন্যতম ছিল ‘মেধালালন প্রকল্প’। কিন্তু ১৯৯১ সালে এদেশে বিসিসিআই ব্যাংকের কার্যক্রম বন্ধ হয়ে গেলে এই প্রকল্পের কার্যক্রম বন্ধ হওয়ার উপক্রম হয়। আইনগত জটিলতার কারণে গভীর অর্থ সংকটে পড়ে বিসিসি ফাউন্ডেশন। অর্থনৈতিক সংকটের কারণে মেধালালন প্রকল্পে সম্পৃক্ত অনেক দরিদ্র মেধাবী ছাত্রছাত্রীর লেখাপড়া বন্ধ হওয়ার উপক্রম হয় এবং ফাউন্ডেশনের বিভিন্ন সমাজকল্যাণমূলক কর্মকান্ডের সুবিধাভোগী কিছু উল্লেখযোগ্য জনগোষ্ঠীরও প্রাপ্য সহায়তা থেকে বঞ্চিত হওয়ার আশঙ্কা দেখা দেয়।
এমতাবস্থায়, ফাউন্ডেশনের প্রতিষ্ঠাতা চেয়ারম্যান আলমগীর এম.এ কবির, ড. আবদুল্লহ আল-মুতী শরফুদ্দিন প্রমুখ ফাউন্ডেশনের কর্মকান্ড টিকিয়ে রাখার উদ্দেশ্যে সরকারের ঊর্ধ্বতন মহলে যোগাযোগ শুরু করেন। অতঃপর কতিপয় অবসরপ্রাপ্ত ঊর্ধ্বতন সরকারি কর্মকর্তা, শিক্ষাবিদ ও সমাজসেবী ব্যক্তির সক্রিয় সহযোগিতা ও সহায়তায় ১৯৯৪ সালের জুলাই মাসে যাত্রা শুরু করে হিউম্যান ডেভেলপমেন্ট ফাউন্ডেশন। তাঁরা বিসিসি ফাউন্ডেশনের স্থগিতপ্রায় কার্যক্রমগুলি এই নতুন সংস্থার তত্ত্বাবধানে সক্রিয় করে তোলেন। বাংলাদেশ সরকারের অর্থ মন্ত্রণালয় এতে আর্থিক সহায়তা প্রদান করে।
হিউম্যান ডেভেলপমেন্ট ফাউন্ডেশনের বিভিন্ন সমাজসেবামূলক কার্যক্রমকে দু’ভাগে ভাগ করা যায়। প্রথমভাগে রয়েছে নিজস্ব কিছু কার্যক্রম, আর অপর ভাগে রয়েছে যৌথ উদ্যোগে পরিচালিত কার্যক্রমসমূহ। নিজস্ব কার্যক্রমের মধ্যে রয়েছে ‘মেধালালন প্রকল্প’ ও ‘পল্লী স্কুল পাঠাগার উন্নয়ন প্রকল্প’। যৌথ উদ্যোগের ক্ষেত্রে উন্নয়ন সহযোগী নির্বাচনের মাধ্যমে কর্মকান্ড পরিচালনা করা হয়। যৌথ উদ্যোগে পরিচালিত কার্যক্রম নির্বাচনের ক্ষেত্রে ফাউন্ডেশন সাধারণত অবহেলিত অথচ দেশ ও সমাজের জন্য কল্যাণকর বিষয়গুলিকেই প্রাধান্য দেয়। যেমন বিসিএসআইআর উদ্ভাবিত ‘উন্নত চুলা’ জনপ্রিয়করণ বিষয়ক কার্যক্রম, বিভিন্ন শিক্ষা প্রতিষ্ঠানের ছাত্রছাত্রীদের মধ্যে বৃক্ষ-প্রেম সৃষ্টি তথা সার্বিকভাবে গাছপালা পরিচর্যার বিষয়টিকে গুরুত্ব দিয়ে বিভিন্ন শিক্ষা প্রতিষ্ঠানের মাধ্যমে ‘নার্সারি প্রকল্প’, অবহেলিত কিংবা পরিত্যক্ত বৃদ্ধ পিতা-মাতাদের সহায়তা সংশ্লিষ্ট প্রকল্প, সৌরশক্তির প্রয়োজনীয়তা এবং ব্যবহার সংক্রান্ত বিভিন্ন কার্যক্রম, বুদ্ধি প্রতিবন্ধী, দৃষ্টিহীন এবং পঙ্গু ব্যক্তিদের পুনর্বাসন সংক্রান্ত প্রকল্প, প্রাক-প্রাথমিক শিশু শিক্ষা, অন্ত্যজ জনগোষ্ঠীর মাঝে শিক্ষার আলো ছড়িয়ে দেওয়ার মাধ্যমে তাদের সমাজের মূলধারায় ফিরিয়ে নিয়ে আসা, নারীর অর্থনৈতিক সক্ষমতা বৃদ্ধির মাধ্যমে পরিবার ও সমাজে তাদের নীতিনির্ধারণী ভূমিকাকে জোরদার করা। এছাড়াও প্রয়োজনীয় বিষয়ভিত্তিক ব্যবহারিক শিক্ষা সংক্রান্ত প্রকল্পসহ নানাবিধ প্রকল্প এই ফাউন্ডেশন বিভিন্ন স্বেচ্ছাসেবী সংস্থার মাধ্যমে বাস্তবায়ন করে আসছে।
মেধালালন প্রকল্প এইচডিএফ পরিচালিত সমাজসেবামূলক প্রকল্পগুলির অন্যতম হলো মেধালালন প্রকল্প (Talent Assistance Scheme (TAS)। প্রকল্পটির মূল উদ্দেশ্য হচ্ছে আর্থিক দিক দিয়ে অস্বচ্ছল, মেধাবী ছাত্র-ছাত্রীদের সুদমুক্ত ঋণ প্রদানের মাধ্যমে তাদের লেখাপড়া চালিয়ে যেতে সহায়তা করা এবং কর্মজীবনে প্রতিষ্ঠা লাভের পথ সুগম করা। প্রতিবছর মাধ্যমিক পরীক্ষায় নির্দিষ্ট মান নিয়ে উত্তীর্ণ আর্থিকভাবে অসচ্ছল কিছুসংখ্যক ছাত্রছাত্রীকে এই প্রকল্পের অধীনে স্নাতক ও কোনো কোনো ক্ষেত্রে স্নাতকোত্তর পর্যায় পর্যন্ত পড়াশোনা অব্যাহত রাখার জন্য ‘সুদমুক্ত শিক্ষাঋণ’ প্রদান করা হয়ে থাকে। এক্ষেত্রে সুদূর পল্লী অঞ্চল থেকে আসা ছাত্রছাত্রীদের অগ্রাধিকার দেয়া হয়। এ ঋণ শিক্ষা সমাপ্তির পর সহজ কিস্তিতে পরিশোধযোগ্য। শিক্ষাঋণ প্রদানের পাশাপাশি ছাত্রছাত্রীদের ফাউন্ডেশন থেকে বই, খাতা এবং অন্যান্য শিক্ষা উপকরণ কেনার জন্য প্রতিবছর অফেরতযোগ্য অর্থ অনুদান হিসেবে প্রদান করা হয়ে থাকে। ছাত্রছাত্রীদের সুপ্ত সুকুমার বৃত্তির এবং সমাজ ও দেশের প্রতি তাদের দায়িত্ব সম্পর্কে সচেতন করে তোলার জন্য প্রকল্পটির আওতায় পাঠক্রম বহির্ভূত কার্যক্রম চালু আছে। ‘দেশ আমাকে কি দিয়েছে’, এ কথাটি না ভেবে, ‘আমি দেশকে কি দিয়েছি’, ছাত্রছাত্রীদের মনে এ কথাটিই গ্রোথিত করার চেষ্টা প্রকল্পটির সকল কর্মকান্ডের মাধ্যমে নেয়া হয়ে থাকে। ১৯৮৫ সাল থেকে চালু হওয়া এ প্রকল্পের মাধ্যমে এ পর্যন্ত মোট ৮৯৮ জন ছাত্রছাত্রীকে শিক্ষাঋণ দেয়া হয়েছে, যাদের মধ্যে অনেকেই এখন সমাজে প্রতিষ্ঠা লাভে সক্ষম হয়েছে।
পল্লী স্কুল পাঠাগার উন্নয়ন প্রকল্প পল্লী অঞ্চলে অবস্থিত স্কুলগুলির ছাত্রছাত্রীদের মাঝে পাঠক্রম বহির্ভূত বই পড়ার অভ্যাস গড়ে তুলে তাদের সুপ্ত প্রতিভার বিকাশ ঘটাতে এবং ওই সকল স্কুলে একটি সমৃদ্ধ পাঠাগার গড়ে তুলতে তৎকালীন বিসিসি ফাউন্ডেশন ১৯৮৬ সালে প্রকল্পটি চালু করে। পরবর্তীকালে এইচডিএফ প্রতিষ্ঠার পরও এটি অব্যাহত রয়েছে এবং সম্প্রসারিত হয়েছে। এ প্রকল্পের আওতায় ফাউন্ডেশন পল্লী অঞ্চলের মাধ্যমিক বিদ্যালয়গুলিতে নিয়মিত বই সরবরাহ করা ছাড়াও এসব স্কুলের লাইব্রেরির দায়িত্বপ্রাপ্ত শিক্ষকদের জন্য লাইব্রেরিয়ানশিপের মৌলিক ধারণা দেয়ার জন্য সংক্ষিপ্ত প্রশিক্ষণের আয়োজন করা হয়। এ প্রকল্পের অধীনে প্রতি বছর ১০০টি গ্রামীণ স্কুল সহায়তা পেয়ে থাকে। প্রতিটি স্কুলকে ৫ বছরের জন্য প্রকল্পভুক্ত করা হয়। একবার প্রকল্পভুক্ত হবার পর একটি স্কুল একটানা ৫ বছর সহায়তা পেয়ে থাকে। প্রতি বছর যে কয়টি স্কুল তাদের ৫ বছর মেয়াদ শেষ করে তাদের প্রকল্প থেকে বাদ দেয়া হয় এবং সমসংখ্যক নতুন স্কুল কর্মসূচিতে অন্তর্ভুক্ত করা হয় যাতে ১০০টি স্কুল লাইব্রেরি অবিরতভাবে এ কর্মসূচিতে অন্তর্ভুক্ত থাকে। প্রকল্পটি ১৯৮৬ সালে শুরু হওয়ার পর থেকে এ পর্যন্ত ৩৫২টি স্কুল সহায়তা পেয়েছে।
ফাউন্ডেশনের আর্থিক কর্মকান্ড পরিচালিত হয় নিজস্ব তহবিল থেকে যা বাংলাদেশ সরকারের অর্থ মন্ত্রণালয়ের আর্থিক সহায়তায় গঠিত। উক্ত ফান্ড বিভিন্ন ব্যাংক ও আর্থিক প্রতিষ্ঠানে মেয়াদি জামানত হিসেবে গচ্ছিত থাকে। এসব জামানত থেকে মুনাফা হিসেবে প্রাপ্ত অর্থ দিয়েই এইচডিএফ দীর্ঘদিন ধরে এর কার্যক্রম পরিচালনা করে আসছে।
সংগঠনের যাবতীয় কর্মকান্ড পরিচালিত হয় একটি সাধারণ পরিষদ ও একটি নির্বাহী পরিষদের মাধ্যমে। গঠনতন্ত্র অনুসারে সংগঠনের সাধারণ পরিষদের সদস্যদের মধ্য থেকে একটি নির্বাহী পরিষদ গঠিত হয় যার সর্বোচ্চ সদস্য সংখ্যা ১১ জন। বর্তমানে ফাউন্ডেশনে ২২ সদস্যবিশিষ্ট একটি সাধারণ পরিষদ এবং ৯ সদস্যবিশিষ্ট একটি নির্বাহী পরিষদ কার্যকর রয়েছে। নির্বাহী পরিষদের মেয়াদকাল ২ বছর।
ফাউন্ডেশনের কর্মকান্ড সুষ্ঠুভাবে পরিচালনার জন্য কয়েকটি সাব কমিটি রয়েছে। এসব কমিটির প্রধান ও সদস্য নির্বাচিত হন সাধারণ ও কার্যকরী পরিষদের সদস্যদের মধ্য থেকে। এসব কমিটির মধ্যে উল্লেখযোগ্য হচ্ছে TAS Committee, Project Appraisal Committee (PAC), Pay & Services Committee, Purchase Committee। এসব কমিটির গৃহীত সিদ্ধান্ত নির্বাহী পরিষদের সভায় চূড়ান্ত অনুমোদন লাভ করে।  [তাসনিম হাসান হাই]




হিউয়েন-সাং  সাত শতকের চৈনিক বৌদ্ধ তীর্থযাত্রী। তিনি ভারত ও বাংলা সম্পর্কিত গুরুত্বপূর্ণ বিবরণ লিখে গেছেন। এই বিখ্যাত বৌদ্ধ শাস্ত্রজ্ঞের নামের সঠিক উচ্চারণ সম্ভবত জুয়ানজ্যাং এবং তা হুয়ান-সাং হিসেবেও লেখা যায়। ৬০৩ খ্রিস্টাব্দে হেনান প্রদেশে তিনি জন্মগ্রহণ করেন। খুব অল্প বয়সেই তাঁর বুদ্ধিবৃত্তিক ও আধ্যাত্মিক প্রতিভার পরিচয় পাওয়া যায়। বাল্যকাল থেকেই তিনি ধর্মগ্রন্থ, বিশেষ করে চৈনিক ধ্রুপদী গ্রন্থসমূহ ও প্রাচীন জ্ঞানী লোকদের লেখা পাঠে আগ্রহী হন।
লুওইয়াং নগরে অবস্থানকালে হিউয়েন-সাং মাত্র তেরো বছর বয়সে বৌদ্ধ ভিক্ষু সম্প্রদায়ে প্রবেশ করেন। সুই রাজবংশের পতন-পরবর্তী রাজনৈতিক ও সামাজিক অস্থিরতার কারণে তিনি সিচুয়ানের (জিচুয়ান) জিংদু-তে চলে যান এবং সেখানে বিশ বছর বয়সে সন্ন্যাসব্রত গ্রহণ করেন। এরপর থেকে তিনি বৌদ্ধ ধর্মগ্রন্থের সন্ধানে সমগ্র চীন ভ্রমণ করেন। অবশেষে তিনি তাং সম্রাট তাইজং-এর শান্তিপূর্ণ শাসনাধীন চ্যাংগান-এ পৌঁছান। এখানে এসেই হিউয়েন-সাং-এর ভারত ভ্রমণের অভিপ্রায় জাগ্রত হয়।  ফা-হিয়েন-এর ভারত ভ্রমণ সম্পর্কে তিনি অবহিত ছিলেন এবং তিনিও চীনে পৌঁছানো বৌদ্ধ ধর্মশাস্ত্রের অসম্পূর্ণতা ও ভুলব্যাখ্যা সম্পর্কে অবহিত ছিলেন।
৬২৯ খ্রিস্টাব্দে চীন থেকে যাত্রা শুরু করে হিউয়েন-সাং উত্তরের বাণিজ্য পথ ধরে মধ্য-এশিয়ার কুচ হয়ে উত্তর ভারতে পৌঁছান। কনৌজ নগরে পৌঁছে তিনি মহান ভারতীয় সম্রাট হর্ষবর্ধনের আতিথ্য লাভ করেন। তিনি মগধের বিভিন্ন বৌদ্ধ তীর্থস্থান পরিদর্শন করেন এবং অনেক সময় তৎকালীন বিখ্যাত বৌদ্ধ শিক্ষাকেন্দ্র  নালন্দা মহাবিহারে পড়াশোনায় অতিবাহিত করেন। এরপর তিনি বাংলার বিভিন্ন অংশ (পশ্চিম, উত্তর ও দক্ষিণ-পূর্ব অংশ) এবং দক্ষিণ ও পশ্চিম ভারত ভ্রমণ করে পুনরায় মধ্য এশিয়া হয়ে চীনে প্রত্যাবর্তন করেন। তবে ফেরার পথে তিনি খোটান হয়ে দক্ষিণ-পথ ধরে। হিউয়েন-সাং তাঁর ভ্রমণকৃত সব দেশের পুঙ্খানুপুঙ্খ বিবরণ লিপিবদ্ধ করেছিলেন। তিনি তাঁর বিবরণে বিভিন্ন দেশের শ্রুতিনির্ভর তথ্যও অন্তর্ভুক্ত করেছিলেন; যেমন- দক্ষিণ ভারতে অবস্থানকালে তিনি শ্রীলংকার কিছু তথ্য লিপিবদ্ধ করেন, যদিও তিনি এই দ্বীপ রাষ্ট্রটি ভ্রমণ করেন নি।
৬৪৫ খ্রিস্টাব্দে হিউয়েন-সাং চীনে প্রত্যাবর্তণ করলে তাঁকে বিপুল সংবর্ধনা প্রদান করা হয়। তখনও সিংহাসনে আসীন তাইজং তাঁকে বিভিন্ন উচ্চ পদে যোগদানের প্রস্তাব দেন, কিন্তু সব প্রস্তাবই তিনি ফিরিয়ে দেন। তিনি বরং ৬৬৪ খ্রিস্টাব্দে মৃত্যুর আগ পর্যন্ত বৌদ্ধ রচনার অনুবাদে তাঁর সমস্ত সামর্থ্য ব্যয় করেন।
হিউয়েন-সাং-এর গ্রন্থ জিউ জি (সি-উ চি) মধ্য ও দক্ষিণ এশিয়ার দেশসমূহের উপর সর্ববৃহৎ ও পুঙ্খানুপুঙ্খ বিবরণ সম্বলিত গ্রন্থ। একজন চৈনিক বৌদ্ধ তীর্থযাত্রী কর্তৃক প্রণীত গ্রন্থটি পরবর্তী প্রজন্মের জন্য ছিল অত্যন্ত গুরুত্বপূর্ণ। বৌদ্ধ গ্রন্থ সংগ্রহ ও বৌদ্ধ ধর্ম নির্দেশনায় ব্যুৎপত্তি অর্জন হিউয়েন-সাং-এর প্রধান উদ্দেশ্য হলেও ভারতে অবস্থানকালে তিনি অন্যান্য কাজও করেছেন। তিনি ভ্রমণকৃত বিভিন্ন অঞ্চলের রাজনৈতিক ও সামাজিক চিত্র সযত্নে সংগ্রহ করেছেন। বাংলায় ভ্রমণকৃত বিভিন্ন অঞ্চলের মধ্যে ছিল প্রধানত কর্ণসুবর্ণের নিকটবর্তী  রক্তমৃত্তিকা,  পুন্ড্রনগর ও এর সংলগ্ন এলাকা,  সমতট ও  তাম্রলিপ্তি। তাঁর বিবরণ বাংলার প্রত্নতাত্ত্বিক ঐতিহ্য পুনরুদ্ধারে ব্যাপক সহায়তা করে। কোথাও কোথাও তাঁর বিবরণ পক্ষপাতদোষে দুষ্ট হলেও সাত শতকের বাংলার ইতিহাস, বিশেষ করে  শশাঙ্কের শাসনাধীন গৌড় রাজ্য সম্বন্ধে তিনি আলোকপাত করে।
হিউয়েন-সাং ৬৫৭টি সংস্কৃত বৌদ্ধ গ্রন্থ সংগ্রহ ও অনুবাদ করেন। তৎকালীন ভারতের বৌদ্ধ শাস্ত্রের উপর সর্বোৎকৃষ্ট শিক্ষাই তিনি লাভ করতে সক্ষম হন। হিউয়েন-সাং-এর জীবনী জিউ জি-র সহায়ক গ্রন্থ হিসেবে লিখিত হুইলি-র Life of Hiuen-Tsang, The Tripitaka Master of the Great Zi En Monastery-তে এসমস্ত কিছুই পুঙ্খানুপুঙ্খভাবে বিবৃত হয়েছে।  [হরপ্রসাদ রায়]




হিজল (Indian oak)  Lecythidaceae গোত্রের মধ্যমাকৃতি, চিরসবুজ বৃক্ষ Barringtonia acutangula। পাতা বড়, চামড়ার মতো মসৃণ। শাখার আগায় লম্বা ঝুলন্ত মঞ্জরি, ফুল ছোট। ফল ৩-৪ সেমি লম্বা, চার শিরযুক্ত। গাছটি প্রাধানত বাংলাদেশের নিম্নাঞ্চলে জন্মায়। কাঠ গোলাপি থেকে লালচে-ধূসর, মাঝারি শক্ত, টেকসই এবং আলমারি, নৌকা, আসবাবপত্র ও রেলকামরার অভ্যন্তরীণ সজ্জায় ব্যবহূত হয়। হিজলের বাকল ও ফল বিরেচক এবং ডায়রিয়া ও নাকের ক্ষতে উপকারী।  [মোঃ মাহফুজুর রহমান]




হিজলা উপজেলা (বরিশাল জেলা)  আয়তন: ৫১৫.৩৬ বর্গ কিমি। অবস্থান: ২২°৫০´ থেকে ২৩°০৫´ উত্তর অক্ষাংশ এবং ৯০°২৫´ থেকে ৯০°৪৩´ পূর্ব দ্রাঘিমাংশ। সীমানা: উত্তরে গোঁসাইরহাট ও হাইমচর উপজেলা, দক্ষিণে মেহেন্দীগঞ্জ উপজেলা, পূর্বে রায়পুর উপজেলা, পশ্চিমে মুলাদী উপজেলা।
জনসংখ্যা ১৭৪৫০৮; পুরুষ ৮৯৯১৮, মহিলা ৮৪৫৯০। মুসলিম ১৭০১৬৫, হিন্দু ৪৩৩৫ এবং অন্যান্য ৮।
জলাশয় প্রধান নদী: মেঘনা, জয়ন্তি, নয়াভাঙ্গা, আজিমপুর।
প্রশাসন হিজলা থানা গঠিত হয় ১৯১১ সালে এবং থানাকে উপজেলায় রূপান্তর করা হয় ১৯৮৩ সালে।



 উপজেলা


 পৌরসভা  
 ইউনিয়ন  
 মৌজা  
 গ্রাম  
 জনসংখ্যা 
 ঘনত্ব (প্রতি বর্গ কিমি)  
 শিক্ষার হার (%)


 শহর  
 গ্রাম  
 শহর  
 গ্রাম


 -  
 ৭  
 ১৩৯  
 ১১২  
 ১৩৪০৬  
 ১৬১১০২  
 ৩৩৯  
 ৪৪.৬  
 ৩৭.৭



 উপজেলা শহর


 আয়তন (বর্গ কিমি)  
 মৌজা  
 লোকসংখ্যা  
 ঘনত্ব (প্রতি বর্গ কিমি)  
 শিক্ষার হার (%)


 ৮.২৬  
 ৩  
 ১৩৪০৬  
 ১৬২৩  
 ৪৪.৬৪



 ইউনিয়ন


 ইউনিয়নের নাম ও জিও কোড  
 আয়তন (একর)  
 লোকসংখ্যা  
 শিক্ষার হার (%)


 পুরুষ  
 মহিলা


 গুয়াবাড়িয়া ৫৪  
 ৭৮৯৯  
 ১৬০৮৫  
 ১৬২৬৫  
 ৪৭.৩৫


 কুচাইপট্টি ৮৫  
 ৭১৩১  
 ১০০০০  
 ৯২৬৭  
 ২০.১৯


 ধুলখোলা ২৭  
 ৭৪৮৩  
 ১২১৮৪  
 ১০৭৩১  
 ৪৬.৭২


 বড় জালিয়া ১৩  
 ৯১২৮  
 ১৭২৩০  
 ১৬৫৭০  
 ৪০.০৩


 মেমানিয়া ৯৪  
 ৯২৭২  
 ১১৬২২  
 ১০৮৭০  
 ৩৩.৬০


 হরিনাথপুর ৬৭  
 ১৪৮৩১  
 ১৩৭২৫  
 ১৩২৮০  
 ৪৪.১৪


 হিজলাগৌরবদী ৮১  
 ২৯৮৬২  
 ৯০৭২  
 ৭৬০৭  
 ২০.১৯

সূত্র আদমশুমারি রিপোর্ট ২০০১, বাংলাদেশ পরিসংখ্যান ব্যুরো।

 
প্রাচীন নিদর্শনাদি ও প্রত্নসম্পদ প্রস্তর নির্মিত বাসুদেব মূর্তি (গোবিন্দপুর)।
মুক্তিযুদ্ধের ঘটনাবলি ১৯৭১ সালের মুক্তিযুদ্ধে এই উপজেলার হিজলা-মুলাদী অঞ্চলে পাকবাহিনীর বিরুদ্ধে বেইছ কমান্ডার কুতুবউদ্দিন ও কাজী আনোয়ার বীর প্রতীকের নেতৃত্বে স্থানীয় মুক্তিযোদ্ধারা সংঘবদ্ধ হয়। পাকবাহিনীর সঙ্গে মুক্তিযোদ্ধাদের বিভিন্ন সংঘর্ষে হাবিলদার শাহ আলম, নায়েক আজিজুর রহমান, হাবিলদার নূর মোহাম্মদ ও সিপাহী আবদুল ওয়াজেদ শহীদ হন। তাছাড়া পাল পাড়ার শিক্ষক হোসেন আলী ও দাদপুরের সুলতান জমাদ্দারসহ ৮ জন নিহত হন।
মুক্তিযুদ্ধের স্মৃতিচিহ্ন স্মৃতিস্তম্ভ ১।
ধর্মীয় প্রতিষ্ঠান  মসজিদ ৩২৬, মন্দির ১২। উল্লেখযোগ্য ধর্মীয় প্রতিষ্ঠান: শ্রী রামপুর ও শাহনাজপুর গ্রামের মুসলমান জমিদার বাড়ীর মসজিদ, গঙ্গাপুর গ্রামে সুলতান খার মসজিদ ও দরগা।
শিক্ষার হার, শিক্ষা প্রতিষ্ঠান গড় হার ৩৮.২%; পুরুষ ৩৯.১%, মহিলা ৩৭.৪%। কলেজ ১, মাধ্যমিক বিদ্যালয় ১৮, প্রাথমিক বিদ্যালয় ৮৮, মাদ্রাসা ৪১। উল্লেখযোগ্য শিক্ষা প্রতিষ্ঠান: হিজলা কলেজ, কাউরিয়া বন্দর মাধ্যমিক বিদ্যালয়, সংহতি পাইলট মাধ্যমিক বিদ্যালয়, মহিষখোলা সিনিয়র মাদ্রাসা।
পত্র-পত্রিকা ও সাময়িকী হিজলা উপজেলা বার্তা।
সাংস্কৃতিক প্রতিষ্ঠান লাইব্রেরি ৩, ক্লাব ১৪, মহিলা সংগঠন ২, সিনেমা হল ১, খেলার মাঠ ১০।
জনগোষ্ঠীর আয়ের প্রধান উৎস কৃষি ৭৩.৪৩%, অকৃষি শ্রমিক ২.৬১%, শিল্প ০.৫৬%, ব্যবসা ১০.৭%, পরিবহণ ও যোগাযোগ ১.০২%, চাকরি ৫.৭২%, নির্মাণ ১.২০%, ধর্মীয় সেবা ০.৩১%, রেন্ট অ্যান্ড রেমিটেন্স ০.৮% এবং অন্যান্য ৩.৬৫%।
কৃষিভূমির মালিকানা ভূমিমালিক ৬৬.০৫%, ভূমিহীন ৩৩.৯৫%। শহরে ৬৬.০৬% এবং গ্রামে ৬৬.০৫% পরিবারের কৃষিজমি রয়েছে।
প্রধান কৃষি ফসল ধান, পাট, আখ, হলুদ, মাছ, আলু, শাকসবজি।
বিলুপ্ত বা বিলুপ্তপ্রায় ফসলাদি  সূর্যমুখী, মুগ, কাউন, চীনা, হোগলা পাতা।
প্রধান ফল-ফলাদি আম, কাঁঠাল, কলা, কুল, লিচু, জাম, তাল, খেজুর, নারিকেল, পেঁপে, সুপারি, আমড়া।
মৎস্য, গবাদিপশু ও হাঁস-মুরগির খামার মৎস্য ৪, গবাদিপশু ২০, হাঁস-মুরগি ৪০।
যোগাযোগ বিশেষত্ব পাকারাস্তা ২ কিমি, আধা-পাকারাস্তা ৩০ কিমি, কাঁচারাস্তা ১২০ কিমি; নৌপথ ১০৮ নটিক্যাল মাইল।
বিলুপ্ত বা বিলুপ্তপ্রায় সনাতন বাহন পাল্কি, গরুর গাড়ি।
শিল্প ও কলকারখানা ধানকল, বিড়ি ফ্যাক্টরি, ওয়েল্ডিং কারখানা।
কুটিরশিল্প লৌহশিল্প, মৃৎশিল্প, মাছ ধরার জাল তৈরির কাজ, নকশী কাঁথা, পটারী শিল্প, বাঁশ ও বেতের কাজ, পাটের হস্তশিল্প, পাটি ও মাদুর শিল্প, আখের গুড় প্রক্রিয়াকরণ কারখানা, শীতল পাটি।
হাটবাজার ও মেলা হাটবাজার ৩৫। ধুন সিকদার হাট, একতা বাজার, কাইসমা বাজার, চরকিল­ার হাট উল্লেখযোগ্য।
প্রধান রপ্তানিদ্রব্য  দুগ্ধজাত দ্রব্য, আমড়া, শীতল পাটি, চিংড়ি, সুপারি, ধান, চাল।
বিদ্যুৎ ব্যবহার এ উপজেলার সবক’টি ইউনিয়ন বিদ্যুতায়ন কর্মসূচির আওতাধীন। তবে ১৭.২৩% (শহরে ৪৫.৬৯% ও গ্রামে ১৪.৯০%) পরিবারের বিদ্যুৎ ব্যবহারের সুযোগ রয়েছে।
পানীয়জলের উৎস নলকূপ ৮৩.২২%, পুকুর ৫.৫০%, ট্যাপ ০.৪৩% এবং অন্যান্য ১০.৮৫%।
স্যানিটেশন ব্যবস্থা এ উপজেলার ৪১.৩৪% (গ্রামে ৩৮.৮২% এবং শহরে ৭২.১২%) পরিবার স্বাস্থ্যকর এবং ৫১.৫১% পরিবার অস্বাস্থ্যকর ল্যাট্রিন ব্যবহার করে। ৭.১৫% পরিবারের কোনো ল্যাট্রিন সুবিধা নেই।
স্বাস্থ্যকেন্দ্র উপজেলা স্বাস্থ্য কমপে­ক্স ১, পরিবার পরিকল্পনা কেন্দ্র ৩, উপস্বাস্থ্য কেন্দ্র ১।
প্রাকৃতিক দুর্যোগ ১৯৬০ সালের ঘূর্ণিঝড় এবং ১৯৭০ সালের জলোচ্ছ্বাসে উপজেলার ঘরবাড়ি, গবাদিপশু ও ফসলের ব্যাপক ক্ষয়ক্ষতি হয়। ১৯৬২ সালের দুর্ভিক্ষে বহু লোকের প্রাণহানি ঘটে।
এনজিও দিশা, আলোর দিশা।  [কে.এম সাইফুল ইসলাম]
তথ্যসূত্র  আদমশুমারি রিপোর্ট ২০০১, বাংলাদেশ পরিসংখ্যান ব্যুরো; হিজলা উপজেলা সাংস্কৃতিক সমীক্ষা প্রতিবেদন ২০০৭।




হিতামপুর শাহী মসজিদ ঝিনাইদহ জেলার শৈলকূপা উপজেলা সদরের ১ কিলোমিটার পূর্বদিকে হিতামপুর মৌজায় অবস্থিত এক গম্বুজ মসজিদ। সুলতান নাসিরউদ্দিন নুসরাত শাহের আমলে (১৫১৯-১৫৩২ খ্রি.) আনুমানিক ১৫৩০ খ্রিস্টাব্দে নির্মিত। বর্গাকার মসজিদটির দেয়ালের বহির্দিকের দৈর্ঘ্য ৮.২২ মি. এবং অভ্যন্তরভাগে দৈর্ঘ্য ৫.৪৮ মি.। প্রতি দেয়াল সাড়ে ১.২১মি. চওড়া। মসজিদের চারকোণায় সন্নিহিত চারটি অষ্টকোণ বুরুজ স্ফীত বলয় রেখা ও পোড়ামাটির ফলক নকশা শোভিত। পূর্ব দেয়ালের মাঝখানে রয়েছে সাড়ে ১.২১ মি. ব্যাসের প্রধান প্রবেশদ্বার এবং এর উভয় পাশে ১.০৭ মি. ব্যাসের দুটি প্রবেশপথ। উত্তর ও দক্ষিণ দেয়ালে রয়েছে একটি করে প্রবেশপথ। দ্বিকেন্দ্রিক সুঁচালো খিলান সহযোগে এ প্রবেশদ্বারগুলি নির্মিত। পূর্ব দেয়ালের তিনটি প্রবেশপথ বরাবর পশ্চিম দেয়ালে রয়েছে তিনটি অবতল মিহরাব। দ্বিকেন্দ্রিক সুঁচালো খিলানের সাহায্যে কুলঙ্গি তৈরি করে মিহরাবগুলি নির্মিত হয়েছে। মাঝখানের বড় আকারের মিহরাবটি পশ্চিম দেয়ালের বাইরে সম্প্রসারিত। মিহরাবগুলির খিলানী চাপ জুড়ে বহুফলা নকশা রয়েছে। পশ্চিম দেয়ালে আয়তাকার ফ্রেমের মধ্যে নির্মিত মিহরাবগুলির অবতল দিক এবং খিলানের স্প্যান্ড্রিলসহ চতুর্দিক টেরাকোটা নকশা শোভিত।
মসজিদের গম্বুজটি বহু পূর্বেই ধ্বংস হয়েছে। কক্ষের অভ্যন্তরভাগে দেয়ালগাত্রে নিমগ্ন কলমসমূহ থেকে উৎসারিত বৃহদাকার স্কুইঞ্চের সাহায্যে গম্বুজের জন্য গোলাকার ভিত তৈরি করা হয়েছিল। সুলতানি আমলের অন্যান্য গম্বুজের ন্যায় এটি পিপা বর্জিত ও অর্ধগোলার্ধবৎ ছিল। গম্বুজ ও দেয়ালের উপরাংশ ভেঙে পড়ে মসজিদটি বহুদিন ধরে জঙ্গলাকীর্ণ একটি মাটির স্তূপাকারে ছিল। বিশ শতকের প্রথমদিকে স্থানীয় লোকজন মাটি খুঁড়ে মসজিদটি উদ্ধার করে এবং অদক্ষ হাতে মেরামত কাজ সম্পন্ন করে। পরিকল্পনা মাফিক সংস্কারের অভাবে এখনও মসজিদের নিম্নভাগ প্রায় ১.৫ মি. মাটির নিচে রয়ে গেছে। মসজিদের দক্ষিণদিকে অজু গোসলের জন্য নির্মিত পুকুরটি সম্প্রতি পুনঃখনন করা হয়েছে। এটি মধ্যযুগীয় মুসলিম বাংলার অনুপম স্থাপত্যকীর্তির একটি গুরুত্বপূর্ণ নিদর্শন।  [মোঃ আলমগীর]




হিন্দু আইন হিন্দু ধর্মাবলম্বীদের বিশ্বাস ও জীবন-যাপন প্রণালীকে নিয়ন্ত্রণ করে এমন কতিপয় বিধিবিধান, প্রথা ও আচরণবিধির সমাহার। হিন্দু আইন দুটি ধারায় বিভক্ত: দায়ভাগ ও মিতাক্ষরা। দায়ভাগের রচয়িতা বাঙালি স্মৃতিকার জীমূতবাহন। প্রধানত যাজ্ঞবল্ক্যস্মৃতি অনুসারে সম্পত্তির উত্তরাধিকার ও উত্তরাধিকারক্রম বিষয় অবলম্বনে দায়ভাগ রচিত। এর রচনাকাল খ্রিস্টীয় একাদশ থেকে ত্রয়োদশ শতকের মধ্যে বলে মনে করা হয়। অন্যদিকে মিতাক্ষরা (আনু. ১১শ শতক) হচ্ছে যাজ্ঞবল্ক্যস্মৃতির বিস্তারিত ব্যাখ্যা। এটি রচনা করেন অবাঙালি স্মৃতিকার বিজ্ঞানেশ্বর। উত্তরাধিকার ও উত্তরাধিকারক্রম নির্ধারণে দায়ভাগ বঙ্গে ব্যাপকভাবে প্রচলিত ছিল; এর কর্তৃত্ব ছিল সর্বোচ্চ। তবে দত্তক সম্পর্কে কুবের রচিত দত্তকচন্দ্রিকা (আনু. ১৬শ শতক) একটি গুরুত্বপূর্ণ গ্রন্থ। সংস্কৃত রচনায় যেভাবে প্রকাশিত হয়েছে তাতে মনে হয়, বাংলায় হিন্দু আইন খুব ব্যাপক ও জটিল আকারে বিকশিত হয়েছে। বাংলায় ব্রিটিশ শাসকগণ কর্তৃক সম্পত্তি বণ্টন, উত্তরাধিকার ও উত্তরাধিকারক্রম নির্ণয় ব্যতীত অন্যান্য ক্ষেত্রে দেওয়ানি আইনসমূহ প্রযুক্ত হতো সম্ভবত ভারতের অন্যান্য অংশে ব্যবহূত সাধারণ নিয়মানুযায়ী। বাংলায় এই সাধারণ দেওয়ানি আইনসমূহ ব্রিটিশদের উদ্যোগে দুটি গ্রন্থে সংকলিত হয়েছে: একটি বিবাদার্ণবসেতু, অন্যটি বিবাদভঙ্গার্ণব। প্রথমটি ইংরেজিতে অনুবাদ করেন হ্যালহেড ১৭৭৬ সালে এবং দ্বিতীয়টি অনুবাদ করেন কোলব্রুক ১৭৯৬ সালে। এরপর আনুষ্ঠানিক বিচারপদ্ধতির প্রয়োজন দেখা দিলে সর্বভারতীয় ভিত্তিতে প্রণীত হয় দেওয়ানী কার্যবিধি (১৯০৮ সালের ৫ নং আইন)।
১৯৪৭ সালে ভারত বিভাগের পর ভারতে হিন্দু আইনের পরিবর্তন ঘটে। ১৯৫৫ সালে ভারতে নতুন বিবাহ আইন প্রচলিত হয়, যাতে বিবাহ পদ্ধতির আমূল পরিবর্তন ঘটে এবং বহুপত্নীর বিধান বিলুপ্ত হয়। বিবাহ-বিচ্ছেদ পদ্ধতিরও প্রবর্তন হয়। ১৯৫৬ সালে অপর একটি ধারাবলে দায়ভাগ বা মিতাক্ষরা নির্দিষ্ট উত্তরাধিকারক্রম পরিবর্তিত হয়। পিতা বা মাতার মৃত্যুর পর সম্পত্তিতে পুত্র-কন্যা উভয়ের সমান অংশ এবং স্ত্রী বা স্বামীর এক-তৃতীয়াংশ পাওনা স্বীকৃত হয়। দায়ভাগ ও মিতাক্ষরা উভয় ধারার চর্চা পরিবর্তিত হয় এবং ভারতের সকল হিন্দুর জন্য একই আইন কার্যকর হয়। কিন্তু পাকিস্তানে সেই পুরনো হিন্দু আইন বলবৎ থাকে, এমনকি পূর্বপাকিস্তান তথা বর্তমান বাংলাদেশেও দায়ভাগ পদ্ধতি কার্যকর রয়েছে।
বিবাহ  দায়ভাগ ও মিতাক্ষরা অনুসারে হিন্দুদের মধ্যে আট প্রকার বিবাহ প্রচলিত ছিল, যার প্রথম চারটি সামাজিকভাবে অনুমোদিত এবং অবশিষ্ট চারটি অননুমোদিত। আট প্রকার বিবাহ হলো: ক. ব্রাহ্ম: সর্বোত্তম পদ্ধতি, যাতে অলঙ্কারে সজ্জিতা কন্যাকে শিক্ষিত ও চরিত্রবান বরের হাতে তুলে দেয়া হতো; এক্ষেত্রে বরের নিকট থেকে কোন পণ নেয়া হতো না; খ. দৈব: এ ধরনের বিবাহে যজ্ঞ সম্পাদনকারী পুরোহিতের নিকট কন্যা সম্প্রদান করা হতো; গ. আর্ষ: এ বিবাহে কনের পিতা বরের নিকট থেকে এক বা দুই জোড়া গাভী গ্রহণ করতেন; ঘ. প্রজাপত্য: এ বিবাহে কনের পিতা বরের নিকট থেকে কোন পণ গ্রহণ ছাড়াই কন্যা দান করতেন এবং তাদের আশীর্বাদ করতেন যাতে তারা পারস্পরিক বিশ্বাস ও সুখের সঙ্গে দাম্পত্য জীবন যাপন করতে পারে; ঙ. অসুর: এ বিবাহে বর পিতা অথবা অভিভাবকের নিকট থেকে মূল্য দিয়ে কনেকে ক্রয় করত; চ. রাক্ষস: এ বিবাহে কন্যার আত্মীয়দের প্রহার করে রোরুদ্যমান কন্যাকে তুলে নেয়া হতো; ছ. গন্ধর্ব: বর ও কনের পরস্পরের পরিচয় ও সম্মতিতে এ বিবাহ অনুষ্ঠিত হতো; জ. পৈশাচ: নিকৃষ্টতম বিবাহ; এতে কন্যার প্রেমিক (কন্যার সম্মতি ব্যতিরেকে) নিদ্রিত অবস্থায় অথবা মদোম্মত্ত বা উম্মত্ত কন্যার সঙ্গে সঙ্গত হতো।
দায়ভাগ অনুসারে পুরুষের বিবাহের ক্ষেত্রে তেমন কোন বিধিনিষেধ ছিল না। স্ত্রীর সতীত্ব সংক্রান্ত ব্যাপার ছাড়া বিবাহ-বিচ্ছেদেরও ব্যবস্থা ছিল না। কোন কারণে স্ত্রী বর্জিত হলে স্বামীর নিকট থেকে সে নিজের ও সন্তানের ভরণপোষণ পেত। একজন বিধবা তার শ্বশুরের নিকট থেকে ভরণপোষণ পেত, যদি না স্বামী তার জন্য পর্যাপ্ত সম্পদ রেখে যেত। বিধবা চাইলে পুনর্বিবাহ করতে পারত। ঈশ্বরচন্দ্র বিদ্যাসাগরের প্রচেষ্টায় ১৮৫৬ সালে হিন্দু বিধবাবিবাহ আইন পাস হয়।
দত্তক গ্রহণ  এ ব্যাপারে নন্দ পন্ডিত রচিত দত্তকমীমাংসা এবং কুবের রচিত দত্তকচন্দ্রিকা সর্ব ভারতে স্বীকৃত। তবে কোন বিষয়ে মতপার্থক্য দেখা দিলে সেক্ষেত্রে বাংলায় শেষেরটিই অনুসৃত  হতো।
দত্তকচন্দ্রিকা মতে দত্তক গ্রহণের দুটি উদ্দেশ্য হলো: ক. দত্তক গ্রহণকারী পিতা এবং তার পূর্বপুরুষদের প্রতি অন্ত্যেষ্টিক্রিয়া সম্পন্ন করা এবং খ. দত্তক গ্রহণকারী পিতার উত্তরাধিকারী হওয়া। যেকোন পুত্রহীন ব্যক্তিই দত্তক নিতে পারেন; এক্ষেত্রে ‘পুত্রহীন’ বলতে তাকেই বোঝায় যার পুত্র, পৌত্র কিংবা প্রপৌত্র কিছুই নেই। একমাত্র শূদ্র ব্যতীত অন্য কেউ দৌহিত্র কিংবা ভাগিনেয়কে দত্তক নিতে পারে না। কারও একমাত্র পুত্র দত্তক হতে পারে না। জীবিত স্বামীর অনুমতি ব্যতীত স্ত্রী পুত্রকে দত্তক দিতে পারে না। স্বামী মৃত হলে তার পূর্ব-নিষেধ না থাকলে স্ত্রী পুত্রকে দত্তক দিতে পারে। দত্তক পুত্র আত্মজের অনুরূপ অধিকার লাভ করে।
উত্তরাধিকার ও উত্তরাধিকারক্রম  দায়ভাগ ও মিতাক্ষরার মধ্যে প্রধান পার্থক্যগুলো হলো: ক. দায়ভাগ সম্পত্তির প্রতি জন্মগত অধিকার স্বীকার করে না, মিতাক্ষরা করে; খ. দায়ভাগ মতে উত্তরাধিকার ও উত্তরাধিকারক্রম নির্ধারিত হয় পারলৌকিক ক্রিয়াকর্মের বিধান দ্বারা, কিন্তু মিতাক্ষরা মতে নির্ধারিত হয় রক্তসম্পর্কের দ্বারা। পারলৌকিক ক্রিয়াকর্ম বলতে এখানে অন্ত্যেষ্টিক্রিয়া ও পিন্ডদানকে বোঝায়। সাধারণ অর্থে কোন মৃত ব্যক্তির সম্পত্তিতে কারও অধিকার জন্মে প্রথমোক্ত ব্যক্তির পারলৌকিক মঙ্গলের জন্য পিন্ড প্রদানে শেষোক্ত ব্যক্তির যোগ্যতালাভের দ্বারা; গ. দায়ভাগ মতে যৌথ পরিবারের সদস্যরা ব্যক্তিগত সম্পত্তির অংশীদার হয় এবং সেগুলো তারা পরিবার ভাগ হওয়ার পূর্বেই বিলিবন্দোবস্ত করতে পারে; ঘ. দায়ভাগ মতে যৌথ পরিবারের বিধবা তার স্বামীর অংশের মালিক হয়, যদি স্বামী নিঃসন্তান অবস্থায় মারা যায়, কিন্তু মিতাক্ষরায় এ বিধি স্বীকৃত নয়।
দায়ভাগের বিধান অনুযায়ী পিতার অকৃষিবিষয়ক সম্পত্তি ব্যতীত অন্যান্য সম্পদের  একমাত্র উত্তরাধিকারী তার পুত্ররা। অকৃষিবিষয়ক সম্পত্তির ক্ষেত্রে মৃতের স্ত্রী পুত্রদের সমান অংশীদার হয়। পিতামহের আগে মৃত পিতার পুত্ররা কেবল সেই সম্পত্তির উত্তরাধিকারী হয়, যা তাদের পিতা তাদেরকে দান করে যায়, যদি তারা পিতামহের মৃত্যুকালে জীবিত থাকে। আর এক্ষেত্রে যদি পিতামহের অন্য কোনো পুত্রসন্তান কিংবা স্ত্রী অথবা পূর্বে মৃত পুত্রের পুত্ররাও বেঁচে না থাকে, তাহলে তার (পিতামহের) কন্যারা তার সম্পত্তির উত্তরাধিকারী হয়; এক্ষেত্রে কুমারী কন্যারা অগ্রাধিকার পায়। বন্ধ্যা বিধবা কন্যা কিংবা পুত্রহীন অথবা পুত্র লাভের সম্ভাবনা নেই এমন কন্যারা পিতার সম্পত্তির অধিকারী হয় না। অসতী স্ত্রী কিংবা কন্যাও সম্পত্তির উত্তরাধিকারী হওয়ার যোগ্য নয়। দায়ভাগ মতে কেবল পাঁচ শ্রেণীর স্ত্রীলোক সম্পত্তির উত্তরাধিকারী হয়। অগ্রাধিকার ভিত্তিতে তারা হলো: স্ত্রী, কন্যা, মা, পিতামহী এবং প্রপিতামহী। তবে এরা কেবল এদের জীবদ্দশায় এ অধিকার ভোগ করতে পারে; মৃত্যুর পর মৃত পুরুষের নিকটতম পুরুষ উত্তরাধিকারী এর মালিক হয়, মহিলা উত্তরাধিকারীর উত্তরাধিকারীরা নয়। আজীবন উত্তরাধিকার প্রাপ্ত স্ত্রীলোক কেবল বৈধ প্রয়োজনে সীমিত পরিমাণে সম্পত্তি বিক্রয় করতে পারে।
স্ত্রীধন  স্ত্রীর স্বোপার্জিত কিংবা উপহার হিসেবে প্রাপ্ত সম্পত্তি। তারা এ ধন নিজের ইচ্ছামতো বিক্রয় অথবা দান করতে পারে। উপার্জনের উৎস অনুযায়ী স্ত্রীধন চার প্রকার। স্ত্রীধনের উত্তরাধিকারও ভিন্ন ধরনের এবং তা কন্যাদের অধিকতর উত্তরাধিকার ক্ষমতা প্রদান করে।
স্ত্রীধনের প্রকৃতি অনুযায়ী তার উত্তরাধিকারক্রম এরূপ: ক. শুল্ক (কন্যাপণ): ভাই, মা, পিতা ও স্বামী; খ. যৌতুক (বিবাহকালে প্রাপ্ত উপহার): অবাগ্দত্তা কন্যা, বাগ্দত্তা কন্যা, বিবাহিতা কন্যা যার পুত্র রয়েছে কিংবা পুত্রসম্ভবা, বন্ধ্যা বিবাহিতা কন্যা এবং নিঃসন্তান বিধবা কন্যা সমান অংশে; পুত্র, দৌহিত্র, পৌত্র, প্রপৌত্র, সতীন পুত্র, সতীন পৌত্র, সতীন প্রপৌত্র। উপর্যুক্তদের অভাবে স্ত্রীলোকের যৌতুক সম্পত্তির উত্তরাধিকারী হবে স্বামী, ভাই, মা, বাবা; গ. অন্বাধেয় (বিবাহোত্তরকালে পিতৃদত্ত): এক্ষেত্রে উত্তরাধিকারক্রম প্রায় যৌতুকের মতোই, তবে পার্থক্য হলো: বিবাহিতা কন্যাদের চেয়ে পুত্ররা অগ্রাধিকার পায়; এবং নিঃসন্তান অবস্থায় মৃত স্ত্রীলোকের ক্ষেত্রে উত্তরাধিকারী হয় তার ভাই, মা, পিতা, স্বামী; ঘ. অযৌতুক (বিবাহের পূর্বে বা পরে আত্মীয়গণ কর্তৃক প্রদত্ত; বিবাহের পূর্বে পিতৃদত্ত): এ ক্ষেত্রে পুত্র এবং কুমারী কন্যারা সমান অংশীদার; বিবাহিত পুত্রবতী অথবা পুত্রসম্ভবা কন্যা, পৌত্র, দৌহিত্র, বন্ধ্যা বিবাহিতা কন্যা এবং নিঃসন্তান বিধবা কন্যা। উপযুক্তদের অভাবে অযৌতুক স্ত্রীধনের উত্তরাধিকারীরা হলো: ভাই, মা, পিতা, স্বামী, দেবর, স্বামীর ভ্রাতুষ্পুত্র, বোনপো, স্বামীর ভাগিনেয়, নিজের ভ্রাতুষ্পুত্র, জামাতা, স্বামীর সপিন্ড, সকুল্য ও সমানোদক, পিতার জ্ঞাতি।
উত্তরাধিকার বঞ্চিতগণ  নিম্নলিখিত ব্যক্তিবর্গ উত্তরাধিকার থেকে বঞ্চিত হয়: পুরুষত্বহীন, জন্মান্ধ, আজন্ম বধির, উন্মাদ, নির্বোধ, বোবা, বিকলাঙ্গ, ধর্মত্যাগী, ধর্মত্যাগীর পুত্র, দুরারোগ্য ব্যাধিগ্রস্ত, কুষ্ঠরোগী, সংসারত্যাগী ও বিশ্বাসঘাতক। কোন হিন্দু ধর্মান্তরিত হলে ধর্মান্তরের পরে উত্তরাধিকার নির্ধারিত হলে সে সম্পত্তির অধিকার পায় না। যদি কোন হিন্দু-বিধবা পুনরায় বিবাহ করে তাহলে ভূতপূর্ব স্বামীর নিকট থেকে প্রাপ্ত সম্পদ তাকে ত্যাগ করতে হয়।
হিন্দু আইনে উত্তরাধিকার প্রত্যাহারের বিষয়টি স্বীকৃত। এ আইনে ধর্মীয় অনুদান একটি সাধারণ ব্যাপার এবং তা পরিচালনার জন্য যাকে নিয়োগ করা হয় তাকে বলা হয় সেবায়েত। উত্তরাধিকারীদের অভাবে কোন মৃত ব্যক্তির সম্পত্তি তার গুরু, শিষ্য এবং সতীর্থদের মধ্যে বণ্টিত হয়।
হিন্দু আইনের উদ্ভবের সময়কাল সঠিকভাবে নিরূপন করা দুষ্কর। এরূপ মনে করা হয় যে, এ আইন কারও সৃষ্ট নয় এবং অন্যান্য আইনের মতো এ আইন একদিনে প্রণীত বা ঘোষিতও হয় নি। বিধিবদ্ধ হবার পূর্বে এ আইন সম্ভবত প্রথা ও বিবর্তনের মধ্য দিয়ে পরিণতি লাভ করেছে।  [সুরেশচন্দ্র বন্দ্যোপাধ্যায় এবং তপনকুমার চক্রবর্তী]




হিন্দু কলেজ (১৮১৭-১৮৫৫)  ১৮১৭ সালের ২০ জানুয়ারি কলকাতায় স্থাপিত হয়। ভদ্র হিন্দু ঘরের সন্তানদেরকে ইংরেজি ও ভারতীয় ভাষাসমূহ ছাড়াও ইউরোপ ও এশিয়ার সাহিত্য ও বিজ্ঞান বিষয়ে শিক্ষাদান ছিল এই কলেজ স্থাপনের প্রাথমিক উদ্দেশ্য। বাংলার সমাজ ও সাংস্কৃতিক জীবনে কলেজটি গুরুত্বপূর্ণ ভূমিকা পালন করে।
ভারতে ইংরেজ আগমনের পূর্বে বাংলার প্রাথমিক বিদ্যালয়গুলিতে বাংলা, সহজ পাটিগণিত ও সংস্কৃতের বাইরে উলে­খযোগ্য তেমন কিছু শিক্ষা দেওয়া হতো না। টোলসমূহে  উচ্চতর সংস্কৃত, ব্যাকরণ ও সাহিত্য, ধর্মতত্ত্ব, ন্যায়শাস্ত্র ও দর্শনশাস্ত্র বিষয়ে পড়ানো হতো। এ শিক্ষা রাজা রামমোহন রায়ের মতো জ্ঞানালোকিত ভারতীয়দের আকাঙ্ক্ষা পূরণ করতে পারে নি। তাদের মতে, এ শিক্ষা ‘ব্যাকরণের সূক্ষ্মতা আর অধিবিদ্যার চুলচেরা বিশ্লেষণ দিয়ে তরুণদের মনকে অহেতুক ভারাক্রান্ত করবে’, কারণ বাস্তবে এ শিক্ষার কোন প্রতিফলন নেই। ব্রিটিশ বণিকদের সঙ্গে যাদের লেনদেন ছিল, তারা ইংরেজি শিক্ষার প্রয়োজন তীব্রভাবে অনুভব করেন। এই প্রয়োজন মেটানোর উদ্দেশ্যে কিছু বিদ্যালয় স্থাপন করা হয়।
ইংরেজি স্কুল প্রতিষ্ঠার ধারণাটি ততোদিনে স্পষ্ট হয়ে উঠেছে। এ সময়  ডেভিড হেয়ার-এর ভারতে ইংরেজি শিক্ষার পরিকল্পনা সবার সমর্থন লাভ করে। এতদুদ্দেশ্যে দীউয়ান বৈদ্যনাথ মুখার্জীকে চাঁদা তোলার দায়িত্ব দেওয়া হয়। কলকাতা সুপ্রিম কোর্টের প্রধান বিচারপতি স্যার এডওয়ার্ড হাইড ইস্ট কমিটির চেয়ারম্যান এবং যোসেফ ব্যারেটো কোষাধ্যক্ষ হন। কমিটি ১,১৩,১৭৯ টাকা সংগ্রহ করতে সমর্থ হয়। বর্ধমানের মহারাজা (তেজচাঁদ বাহাদুর) ও গোপীমোহন ঠাকুর উভয়েই কমিটিকে ১০,০০০ টাকা প্রদান করেন। আদিতে হিন্দু কলেজ দুটি শাখায় বিভক্ত ছিল। এর একটি পাঠশালা (স্কুল), অন্যটি মহাপাঠশালা (কলেজ)। স্কুলে ইংরেজি, বাংলা, ব্যাকরণ ও পাটিগণিত শিক্ষা দেওয়া হতো। অন্যদিকে কলেজে শেখানো হতো ভাষা, ইতিহাস, ভূগোল, ক্রনোলজি বা কালনিরূপণ বিদ্যা, জ্যোতির্বিদ্যা, অঙ্কশাস্ত্র, রসায়নবিদ্যা এবং বিজ্ঞানের অন্যান্য বিষয়। উদ্বোধনী দিনে হিন্দু কলেজের ছাত্রসংখ্যা ছিল ২০। পরবর্তী তিন মাসে তা বৃদ্ধি পেয়ে দাঁড়ায় ৬৯ জনে।
একটি ব্যবস্থাপনা কমিটির ওপর হিন্দু কলেজের প্রশাসন-ভার ন্যস্ত ছিল। এই কমিটিতে বংশানুক্রমিক গভর্নরবৃন্দ, আজীবন গভর্নরবৃন্দ, বাৎসরিক ডিরেক্টরবৃন্দ এবং তাঁদের ডেপুটিরা থাকতেন। পাঠদানের ব্যয় নির্বাহের জন্য কলেজের ব্যবস্থাপকেরা একটি শিক্ষা তহবিল গঠনের উদ্যোগ গ্রহণ করেছিলেন। ঠিক হয়েছিল যারা ৪০০ টাকা চাঁদা দেবেন তাদের প্রত্যেকের তরফ থেকে একজন ছাত্র দুবছরের জন্য বিনা খরচে শিক্ষা লাভ করবে। ১৮১৮ সালের মধ্যে এরকম একশ’ জন ছাত্র সংগ্রহের লক্ষ্যমাত্রা স্থির করা হয়। কিন্তু ১৮১৮ সালে ডেভিড হেয়ারের  কলিকাতা স্কুল সোসাইটি থেকে পাঠানো ২০-৩০ জন ছাত্রই মাত্র এই ব্যবস্থা থেকে উপকৃত হয়েছিল। বাকিদেরকে বেতন দিতে হয়। ১৮১৯ সালে এ ব্যবস্থা উঠে যায়।
হিন্দু কলেজের সবচেয়ে বড় বৈশিষ্ট্য ছিল ধর্ম নিরপেক্ষ শিক্ষা প্রবর্তনের সুদৃঢ় প্রয়াস। ভদ্র হিন্দু ঘরের সন্তানদের জন্য প্রতিষ্ঠিত হলেও কলেজের ভারতীয় ব্যবস্থাপকেরা হিন্দু ধর্মতত্ত্ব বা হিন্দু দর্শনশাস্ত্রের পরিবর্তে ইংরেজি সাহিত্য ও ইউরোপীয় বিজ্ঞান শিক্ষার ওপরই অধিক গুরুত্ব দিতেন।
শিক্ষা প্রতিষ্ঠান হিসেবে হিন্দু কলেজ সমৃদ্ধি লাভ করে। কিন্তু এর সুষ্ঠু পরিচালনার ক্ষেত্রে তহবিলের অভাব ছিল বড় বাঁধা। ডেভিড হেয়ারের পরামর্শে সরকারের কাছে আর্থিক সহায়তার জন্য আবেদন করা হয়। ১৮২৪ সালে সুপারিশ করা হয় যে,  সংস্কৃত কলেজএর সেক্রেটারির পদ এবং জেনারেল কমিটি অব পাবলিক ইনস্ট্রাকশন্স্ এর সেক্রেটারির পদ দুটি এক করা হোক। নতুন সংস্কৃত কলেজে হিন্দু কলেজকে অন্তর্ভুক্ত করার জন্য সরকার দুটি স্বতন্ত্র ভবন নির্মাণ করতে সম্মত হয়। শুধু তাই নয়, হিন্দু কলেজে এক্স্পেরিমেন্টাল ফিলোসফি-র একটি পদ সৃষ্টিতেও সরকার সম্মত হয়। জেনারেল কমিটি অব পাবলিক ইনস্ট্রাক্শন্স এর সেক্রেটারি  হোরেস হ্যামেন উইলসন এই প্রস্তাব প্রত্যাখ্যান করেন। এর কারণ, শিক্ষাদান পদ্ধতিতে কলেজ দুটি ভিন্নমত পোষণ করত। উপর্যুক্ত প্রস্তাব বাস্তবায়িত হলে হিন্দু কলেজের ধর্ম নিরপেক্ষ চরিত্র বিলীন হয়ে যেত এবং এটি শিক্ষার প্রাচ্যদেশীয় বিদ্যাপীঠের ইংরেজি শাখায় পরিণত হতো।
১৮২৬ সাল নাগাদ কলেজের ছাত্রসংখ্যা উলে­খযোগ্যভাবে বৃদ্ধি পায়। এতে করে সংস্কৃত কলেজের জন্য নবনির্মিত সরকারি ভবনের দুটি অংশই নবাগত ছাত্রদের দ্বারা পূর্ণ হয়ে যায়।
১৮২৪ সালে বেতন প্রথা পুনরায় চালু করা হয়। বিদ্যার্থীদের ধরে রাখার জন্য উইলসন বৃত্তি প্রদানের প্রস্তাব করেন। হরিনাথ রায় ও কালিশঙ্কর ঘোষালের আর্থিক সহায়তার কল্যাণে এই প্রস্তাব বাস্তবায়িত হয়। সিনিয়র ও জুনিয়র এই দুটি বিভাগ নিয়ে হিন্দু কলেজ তার কার্যক্রম শুরু করে। প্রত্যেক বিভাগে ছিল চারটি করে ক্লাস। এই প্রতিষ্ঠানে ইংরেজি, বাংলা অথবা সংস্কৃত এবং ফারসি ভাষা শেখানো হতো। ফারসি শেষাবধি সংস্কৃত ভাষার জায়গা দখল করে। ১৮২৪ সালে ডি রস বিজ্ঞান-ক্লাসসমূহ শুরু করেন। ১৮২৮ সাল নাগাদ এই ক্লাসগুলি অত্যন্ত জনপ্রিয় হয়ে ওঠে। রবার্ট টাইটলার-এর নিয়োগ বিজ্ঞানবিভাগের সৌন্দর্য্য ও আকর্ষণ আরও বৃদ্ধি করে। এভাবে দ্রুতগতিতে এগিয়ে চলে কলেজ। ১৮৩১ সালে জেনারেল কমিটি এই বলে সন্তোষ প্রকাশ করে যে, ছাত্ররা ইংরেজি ভাষায় প্রশংসনীয় দক্ষতা অর্জন করেছে, এমনকি বিজ্ঞানের সঙ্গে তাদের পরিচয় কখনও কখনও ইউরোপীয় ছাত্রদের প্রায় সমতুল্য।
১৮২৮ সালে  অ্যাংলো-ইন্ডিয়ান হেনরী লুই ভিভিয়ান  ডিরোজিও ইংরেজি সাহিত্য ও ইতিহাসের শিক্ষক নিযুক্ত হন। ছাত্রদের ওপর তাঁর বিস্ময়কর প্রভাব ছিল। তাঁর ছাত্রদের অনেকেই নিজেদেরকে  ইয়ং বেঙ্গল গ্রুপের সদস্য বলে অভিহিত করত। ডিরোজিও যে জিজ্ঞাসাবোধ ছাত্রদের মধ্যে সঞ্চারিত করেছিলেন তা দীর্ঘকাল জাগ্রত ছিল।
হিন্দু কলেজের ছাত্রসংখ্যা শুধু বৃদ্ধিই পাচ্ছিল না, বরং সম্প্রসারিত হচ্ছিল এর পাঠ্যক্রমও। আইন ও ‘রাজনৈতিক অর্থনীতি’ বিষয়ে অধ্যাপকের পদ সৃষ্টি করায় কলেজের কর্মপরিধিতে একটি নতুন মাত্রা সংযোজিত হয়। ১৮৩৫ সালে লর্ড  মেকলেএর বিখ্যাত ‘মিনিটস’ প্রকাশিত হলে ইংরেজি শিক্ষা নতুন প্রেরণা লাভ করে। একই বছর হিন্দু কলেজে ইংরেজি সাহিত্যের অধ্যাপক হিসেবে ক্যাপ্টেন ডেভিড লেসটার রিচার্ডসন-এর নিযুক্তি প্রমাণ করে যে সরকারি দৃষ্টিভঙ্গির পরিবর্তন ঘটছে। ১৮৩৯ সাল নাগাদ অতিরিক্ত কিছু নিয়োগের মাধ্যমে সরকার হিন্দু কলেজকে আরও সাহায্য প্রদান করেছিল। ১৮৪৭ সালে একটি উলে­খযোগ্য প্রশাসনিক পরিবর্তন ঘটে। কলেজের শীর্ষপদ হিসেবে প্রিন্সিপ্যাল-এর একটি স্বতন্ত্র পদ সৃষ্টি করা হয়। ধীরে ধীরে হেড মাস্টার-এর পদটি বিলোপ করা হয় এবং দুটি শাখাকে একটি একক ব্যবস্থাপনার অধীনে আনা হয়। ১৮৪৭ সালেই ‘ইঞ্জিনিয়ারিং’ এবং ‘একস্পেরিমেন্টাল’ ও ‘ন্যাচারাল ফিলোসফি’ বিষয়ে অধ্যাপকের পদ সৃষ্টি করা হয়। শর্ত থাকে যে, উপর্যুক্ত বিষয়ে প্রদত্ত লেকচারাদি ধর্ম-বর্ণ নির্বিশেষে সবার জন্য উন্মুক্ত হবে। এর ফলে হিন্দু কলেজ তার সাম্প্রদায়িক সীমাবদ্ধতা অতিক্রম করে যেতে সমর্থ হয়।
ইংরেজি শিক্ষার চাহিদা এ সময় দ্রুত বৃদ্ধি পায়। এ অবস্থায় সরকার আরও কলেজ স্থাপনের প্রয়োজন উপলব্ধি করে, বিশেষত যে সমস্ত কলেজে ইহুদি, খ্রিস্টান, মুসলমান সকলেই পাঠগ্রহণ করতে পারবে। যেহেতু হিন্দু কলেজ কেবল হিন্দুদের জন্যই উন্মুক্ত ছিল সেহেতু সরকার এটিকে বেসরকারি প্রতিষ্ঠান (যদিও অনুদানপ্রাপ্ত) হিসেবে টিকিয়ে রাখার জন্য নতুন করে চিন্তা-ভাবনা শুরু করে। একই দৃষ্টিভঙ্গি নিয়ে সব সম্প্রদায়ের জন্য উন্মুক্ত এবং সরকার দ্বারা পরিচালিত একটি নতুন কলেজ স্থাপনের প্রশ্নটিও বিবেচনা করা হয়। অধিকতর অর্থ ব্যয়ে একটি নতুন কলেজ স্থাপনের চাইতে হিন্দু কলেজকে সরকারি ব্যবস্থাধীন একটি ধর্ম নিরপেক্ষ শিক্ষা প্রতিষ্ঠানে রূপান্তরিত করার প্রস্তাব সরকারের কাছে অধিক গ্রহণযোগ্য বলে বিবেচিত হয়। রসময় দত্ত ব্যতীত কলেজের অন্যান্য ভারতীয় ব্যবস্থাপক এ-প্রশ্নে দ্বিধাবিভক্ত হয়ে পড়েন। অবশ্য সরকার তাদের বিরোধিতা দৃঢ়ভাবে প্রত্যাখ্যান করে। ১৮৫৪ সালের ১১ জানুয়ারি হিন্দু কলেজের ব্যবস্থাপনা কমিটি শেষবারের মতো মিলিত হয়। এই বছরের ১০ সেপ্টেম্বর  কোর্ট অব ডাইরেক্টর্সএর অনুমোদন সংবলিত প্রজ্ঞাপন জারি করা হয়। অবশেষে ১৮৫৫ সালের ১৫ এপ্রিল হিন্দু কলেজের পরিসমাপ্তি ঘটে। তার স্থলে আবির্ভূত হয়  প্রেসিডেন্সি কলেজ, ১৮৫৫ সালের ১৫ জুন যার যাত্রা শুরু।  [রচনা চক্রবর্তী]




হিন্দু প্যাট্রিয়ট সাপ্তাহিক পত্রিকা। এটি জনৈক মধুসূদন রায়ের মালিকানায় এবং ব্যবস্থাপনা সম্পাদক হিসেবে  গিরিশচন্দ্র ঘোষের সহযোগিতায় ১৮৫৩ সালের ৬ জানুয়ারি প্রথম প্রকাশিত হয়। ১৮৫৫ সালের জুন মাসে এর মালিকানার পরিবর্তন হয়। ভবানীপুরের  হরিশচন্দ্র মুখার্জীর বড় ভাই হারাণচন্দ্র মুখার্জী এর নতুন স্বত্বাধিকারী হন। প্রকৃতপক্ষে হরিশচন্দ্রই পত্রিকাটি ক্রয় করেন। কিন্তু মিলিটারি অডিটর জেনারেলের অধীনে চাকরি করার কারণে তিনি বিষয়টি গোপন রাখতে বাধ্য হন। মিলিটারি অডিটর তাঁর অধীনস্থ কাউকে কোন পত্রিকার মালিক-সম্পাদক হিসেবে অনুমোদন করতেন না।
সিপাহি বিপ­বোত্তর সময়ে  নীলকরদের অত্যাচারের বিরুদ্ধে হরিশচন্দ্র মুখোপাধ্যায়ের হিন্দু প্যাট্রিয়ট গুরুত্বপূর্ণ ভূমিকা পালন করে। দরিদ্র ভাগ্যহীন নীল  রায়তদের এরূপ অত্যাচারের বিরুদ্ধে নিয়মিত সম্পাদকীয় জনগণের দৃষ্টি আকর্ষণ করে এবং শিক্ষিত ভারতীয়দের বিভিন্ন শ্রেণির প্রতিনিধিদের কাছ থেকে নীলকরদের অত্যাচারের বিরুদ্ধে সার্বিক নিন্দা জ্ঞাপন আদায়ে সমর্থ হয়।
প্যাট্রিয়ট পত্রিকায় গুরুত্ব আরোপিত অন্যান্য প্রধান বিষয়গুলি ছিল নারীশিক্ষা এবং হিন্দু বিধবাদের পুনর্বিবাহ। নারীশিক্ষা প্রসঙ্গে পত্রিকাটি সকলকে জন ডিণ্টংকওয়াটার  বেথুন-এর পদাঙ্ক অনুসরণ করার জন্য আহবান জানায়। বিধবা পুনর্বিবাহ প্রশ্নে এটি সংস্কারবাদীদের পক্ষাবলম্বন করে এবং এ ধরনের বিবাহকে আইনগত ভিত্তি প্রদানের বিষয়টি সমর্থন করে। অবশ্য পত্রিকাটি হিন্দুসমাজে বিবাহবিচ্ছেদ আইন প্রয়োগের বিরোধিতা করে।
হিন্দু প্যাট্রিয়ট এর প্রধান উদ্দেশ্য ভারতে ব্রিটিশ সরকারের অনিয়ম প্রকাশ করা হলেও পত্রিকাটি ব্রিটিশ জনগণ ও পার্লামেন্টের উদারনীতি প্রসঙ্গে অত্যন্ত উচ্চ আশা পোষণ করে। তাই পত্রিকাটি এই মর্মে পরামর্শ দেয় যে, যখনই ব্রিটিশ ভারতীয় প্রশাসন জনগণের অভিযোগ প্রতিকারে ব্যর্থ হবে তখনই তারা যেন তাদের দুঃখ-দুর্দশার উন্নতি বিধানে ব্রিটিশ জনগণ ও পার্লামেন্টের শরণাপন্ন হয়। ব্রিটিশ শাসনের সঙ্গে সম্পর্কিত বহুবিধ অনিয়ম পত্রিকাটি কখনও এই উদ্দেশ্যে প্রকাশ করে নি যাতে ভারতে ব্রিটিশ সরকারের ভাবমূর্তি বিনষ্ট হয়। বরং জনগণের দুঃখ-দুর্দশা এবং এর কারণ সম্পর্কে প্রশাসনকে সচেতন করে তোলার জন্য বিভিন্ন অনিয়মের সমালোচনা করা হয়, যাতে সরকার দ্রুত ভুল-ত্রুটি সংশোধন করে ফলপ্রসূ পদক্ষেপ গ্রহণ করতে পারে। হিন্দু প্যাট্রিয়টের কাছে ভারতে ব্রিটিশ শাসন শুধু অন্ধ সাম্রাজ্যবাদী শাসন ছিল না, বরং তা ছিল উচ্চতর মহৎ কিছু যাকে জনকল্যাণের জন্য সমর্থন করা উচিত। ইংরেজদের কাছ থেকে ভারতীয়দের এখনও অনেক কিছু শিক্ষার আছে এবং এ কারণেই এখানে ইংরেজ শাসন দীর্ঘায়িত হওয়া উচিত ১৮৫৫ সালের ১১ অক্টোবর প্রকাশিত পত্রিকার দীর্ঘ সম্পাদকীয়তে এ ধারণার একটি সুস্পষ্ট বিবরণ প্রকাশিত হয়।
এভাবে সিপাহি বিপ্লবের সময় ব্রিটিশ সরকার যখন ১৮৫৭ সালের অ্যাক্ট ১৫-র (Act XV of 1857) মাধ্যমে ভারতের সংবাদ পত্রের ওপর নিষেধাজ্ঞা জারি করে, তখন এর প্রতিবাদে Hindu Intelligencer সাময়িকভাবে প্রকাশনা বন্ধ করে দেয়। কিন্তু হিন্দু প্যাট্রিয়ট এর বিশেষ কোন প্রতিবাদ করে নি।
আবার সমসাময়িক বিশেষজ্ঞ রামগোপাল সান্যাল-এর মতে, সিপাহি বিপ্লবের চূড়ান্ত পর্যায়ে প্যাট্রিয়ট ভারতে ব্রিটিশ সরকারের সঙ্গে ঐকমত্য পোষণ করে। এতে গভর্নর জেনারেল  ক্যানিং এবং প্রভাবশালী ইংরেজ পার্লামেন্টারিয়ান লর্ড গ্রেনভিল খুবই অভিভূত হন।
জনপ্রিয়তা থাকা সত্ত্বেও উচ্চমূল্যের কারণে হিন্দু প্যাট্রিয়ট পর্যাপ্ত সংখ্যক গ্রাহক সংগ্রহ করতে পারে নি। হরিশচন্দ্র মুখার্জীর মৃত্যুর বহু পরে এই ঘটনা ঘটে এবং  শম্ভুচন্দ্র মুখোপাধ্যায় এবং  কৃষ্টদাস পাল এর মতো বিখ্যাত বাঙালি এর পরবর্তী সম্পাদক হন। কৃষ্টদাস পালের মৃত্যুর (১৮৮৪) পর রাজকুমার সর্বাধিকারী এর নতুন সম্পাদক হন। তাঁর চেষ্টায়ই হিন্দু প্যাট্রিয়ট ১৬ মার্চ ১৮৯২ সাল থেকে দৈনিক পত্রিকায় রূপান্তরিত হলেও ব্যবস্থাপনায় পর্যায়ক্রমিক অর্থনৈতিক ক্ষতির সম্মুখীন হয়ে পত্রিকাটি বন্ধ হয়ে যায়। [অভিজিৎ দত্ত]




হিন্দু মহাসভা ১৯১৫ সালে প্রতিষ্ঠিত হিন্দুদের একটি সংগঠন। এর উদ্দেশ্য ছিল বিভিন্ন স্থানীয় হিন্দু আন্দোলনকে একত্র করা। এ ধরণের হিন্দু আন্দোলনের শিকড় উত্তর ভারতের সাধারণ মানুষের জীবনে নিহিত ছিল এবং এদের বিস্তার ঊনিশ শতকে দেখা যায়। উত্তর প্রদেশের পন্ডিত মদনমোহন মালব্যসহ হিন্দু মহাসভার অন্যান্য প্রতিষ্ঠাতা ১৯২০-এর দশকে সংগঠনটিকে কংগ্রেসের আদলে ঢেলে সাজিয়েছিলেন। ভারতের অধিকাংশ অঞ্চলে এর শাখা ছিল। হিন্দু মহাসভা হিন্দু ও অস্পৃশ্যদের মধ্যে সামাজিক ও ধর্মীয় কর্তব্যসমূহ, গোরক্ষা ও হিন্দি ভাষা বিস্তারের ওপর জোর দেয়। সংগঠনটি হিন্দুস্বার্থ রক্ষার দিকে বেশি মনোযোগী ছিল। বিশেষ করে কংগ্রেসের রাজনৈতিক কৌশলের কারণে যখন হিন্দু স্বার্থ বিপন্ন বলে মনে করা হতো, তখনই এ মনোযোগ আরও বৃদ্ধি পায়।
১৯২৫ সালে কে. হেজওয়ার নেতৃত্বে একটি গোষ্ঠী হিন্দু মহাসভা থেকে বেরিয়ে এসে রাষ্ট্রীয় স্বয়ং সেবক সংঘ (আর.এস.এস) নামে একটি নতুন সংগঠন প্রতিষ্ঠা করে। শুরু থেকেই আর.এস.এস জঙ্গি দৃষ্টিভঙ্গি গ্রহণ করে।
১৯২০-এর দশকের মধ্যভাগ থেকে বাংলায় হিন্দু মহাসভার কর্মকান্ড মুখ্যত অস্পৃশ্যতা দূরীকরণ ও ‘অপবিত্র’ জনের শুদ্ধিকরণে কেন্দ্রীভূত ছিল। স্থানীয় কংগ্রেস সদস্যদের সমর্থন নিয়ে হিন্দু মহাসভার নেতারা অস্পৃশ্য জনগোষ্ঠীর সামাজিক উন্নয়ন সাধনে ব্রতী হয়। বিশেষত ম্যাকডোনাল্ডের ‘Communal Award’-এর পরবর্তীকালে নীচুবর্ণের লোকদের মধ্যে হিন্দু মহাসভার কর্মকান্ড প্রভূত পরিমাণে বৃদ্ধি পায়। হিন্দু মহাসভা আদমশুমারির সময় আদিবাসীদেরকে বর্ণ হিন্দুদের নামগ্রহণ করতে ও নিজেদেরকে  ক্ষত্রিয় হিসেবে পরিচয় দিতে উদ্বুদ্ধ করে। মালদা জেলায় হিন্দু মহাসভার সক্রিয় কর্মীরা আদিবাসী শ্রমিক ও বর্গাচাষীদেরকে মুসলিম জোতদারের জমিতে কাজ না করার আহবান জানায়। তারা আদিবাসীদেরকে একদিকে হিন্দু রাজনীতিবিদদের সঙ্গে হাত মেলাতে, অন্যদিকে মুসলিম মনিবদের সঙ্গে সম্পর্ক ছিন্ন করতে উৎসাহিত করে। তারা মনে করে এভাবেই উত্তরবঙ্গে বর্গাচাষীদেরকে হাত করার বামপন্থী প্রয়াস প্রতিহত করা যাবে।
১৯৩০-এর দশকের শেষভাগে কয়েকটি নতুন হিন্দু সংগঠন হিন্দু সমাজকে ঐক্যবদ্ধ করার অভিযান শুরু করে। হিন্দু মহাসভা এদের প্রতি সমর্থন জ্ঞাপন করে। বেশ কিছু জেলায় মহাসভা কর্মীরা নিম্নবর্ণের নেতৃত্বের সঙ্গে সংযোগ রক্ষা করত। নিম্নবর্ণের মানুষকে হিন্দু সম্প্রদায়ের অন্তর্ভুক্ত করার এ প্রয়াস শেষাবধি তাদের সঙ্গে মুসলমানদের সংঘর্ষের রূপ নেয়। এ সংঘর্ষ প্রায়শই সাম্প্রদায়িক দাঙ্গায় পরিণত হতো। বর্ধমান, খুলনা, যশোর, ঢাকা ও নোয়াখালী জেলায় নিম্নবর্ণের হিন্দু ও মুসলমানদের মধ্যে দাঙ্গা ও অগ্নিসংযোগের ঘটনা ঘটে।
১৯৪০-এর দশকে কংগ্রেস ও মহাসভার মধ্যে রাজনৈতিক মতানৈক্য দেখা দেয়। বঙ্গীয় কংগ্রেস বর্ণহিন্দুদের প্রার্থী নির্বাচিত করে হিন্দু জাতীয়তাবাদী ও মহাসভা ভোটারদের সংখ্যাগরিষ্ঠ অংশের সমর্থন আদায় করে। কংগ্রেস নেতারা প্রমাণ করতে চেষ্টা করে যে, কংগ্রেস হিন্দু স্বার্থ রক্ষায় হিন্দু মহাসভার চেয়ে অনেক বেশি পারঙ্গম। ১৯৪৬ সালের ১৬ আগস্ট  মুসলিম লীগের ডাকা  প্রত্যক্ষ সংগ্রাম দিবসে পরিণতিতে কলকাতায় যে ভয়াবহ হত্যাযজ্ঞ সংঘটিত হয়, তাতে মহাসভার রাজনৈতিক আশা কিছু পরিমাণে পুনরুজ্জীবিত হয়। এ পরিস্থিতিতে  শ্যামাপ্রসাদ মুখার্জী বাংলায় হিন্দু মহাসভার একমাত্র মুখপাত্র হিসেবে আবির্ভূত হন। বস্ত্তত শ্যামাপ্রসাদ মুখার্জীর প্রভাবেই বাংলার হিন্দুরা পশ্চিম বাংলায় একটি হিন্দু রাষ্ট্রের স্বপ্ন দেখেছিল। সাম্প্রদায়িক রাজনীতি মাথাচড়া দেওয়ার ফলে হিন্দু মহাসভা হিন্দুদের জীবন ও সম্পত্তি রক্ষার জন্য হিন্দু স্বেচ্ছাসেবক দল গঠনে আগ্রহী হয়। হিন্দু সাম্প্রদায়িক সংগঠনগুলিকে আগ্নেয়াস্ত্র সরবরাহ করার ধারণাকে হিন্দু মহাসভা সমর্থন করে। হিন্দু মহাসভা সামরিক বাহিনীর অবসরপ্রাপ্ত লোকদের দ্বারা হিন্দু তরুণদের সামরিক প্রশিক্ষণ দানের ব্যবস্থা করে। ১৯৪৬ সাল নাগাদ হিন্দু মহাসভা কলকাতার হিন্দুদের একটি বড় অংশকে মহাসভার হিন্দু জাতীয়তাবাদী রাজনীতির সমর্থনে সংগঠিত করতে সক্ষম হয়। এক অর্থে মহাসভা হিন্দু  ভদ্রলোকদের জন্য বাংলার রাজনীতিতে মুসলিম আধিপত্য প্রতিরোধের একটি শক্তিশালী মঞ্চ হিসেবে আবির্ভূত হয়। [রাজশেখর বসু]
গ্রন্থপঞ্জি  Judith M Brown,  Modern India: The Origins of an Asian Democracy, Delhi 1984; Sumit Sarkar, Modern India, 1885-1947, New Delhi, 1990; Joya Chatterji, Bengal divided: Hindu communalism and partition, Delhi, 1995.




হিন্দু মেলা বাঙালিদের মাঝে জাতীয়তাবাদী চেতনা জাগরণের উদ্দেশ্য নিয়ে উনিশ শতকের ষাটের দশকের শেষ দিকে কলকাতায় প্রতিষ্ঠিত সামাজিক-সাংস্কৃতিক সংগঠন। এর পেছনে প্রেরণা ছিলেন ন্যাশনাল পেপার-এর সম্পাদক নবগোপাল মিত্র। হিন্দুদের অতীত গৌরব পুনরুজ্জীবিত এবং পাশ্চাত্য শিক্ষা ও সংস্কৃতিকে দেশীয় সভ্যতার প্রেক্ষাপটে ব্যাখ্যা করার উদ্দেশ্য সামনে রেখে তিনি জনগণ, বিশেষত শিক্ষিত যুবাদের, একত্রিত করার পরিকল্পনা করেন। মেলার লক্ষ্য ছিল জনগণকে হিন্দু সভ্যতার গৌরব সম্পর্কে সচেতন করে তোলা, তাদেরকে জাতীয় ভাষা ও জাতীয় ধ্যান-ধারণা চর্চা করতে এবং জাতীয় প্রতীকসমূহকে সম্মান জানাতে প্রভাবিত করা। প্রাচীন হিন্দু সভ্যতার শ্রেষ্ঠ দিকগুলির পুনরুজ্জীবনের মাধ্যমে ব্রিটিশদের সাংস্কৃতিক উপনিবেশবাদের বিরুদ্ধে লড়াই চালিয়ে যাওয়ার নবগোপাল মিত্রের ধারণাকে ঠাকুর পরিবারের কয়েকজন সদস্য দৃঢ়ভাবে সমর্থন করেন, যারা এ নতুন আন্দোলনের জন্য প্রয়োজনীয় অর্থের প্রধান যোগানদার ছিলেন।
১৮৬৭ সালের এপ্রিল মাসে চৈত্র সংক্রান্তির দিনে (বাংলা বছরের শেষ দিন) হিন্দু মেলা প্রতিষ্ঠিত হয়। এ উপলক্ষ্যে এক প্রদর্শনীর আয়োজন করা হয়। শিল্পকর্ম, হস্তশিল্প, কুটিরশিল্প ইত্যদি সব দেশীয় পণ্য প্রদর্শিত হয়। মেলার প্রথম দিন একটি আনুষ্ঠানিক কমিটি গঠিত হয়।  গণেন্দ্রনাথ ঠাকুর প্রথম সচিব এবং মেলার মূল আয়োজক নবগোপাল মিত্র সহকারী সচিব হন। অন্যান্যদের মধ্যে যারা মেলার সাথে সক্রিয়ভাবে সম্পৃক্ত হন তাঁরা হলেন রাজা কমল কৃষ্ণ বাহাদুর,  গিরিশচন্দ্র ঘোষ, রামানাথ ঠাকুর, পেয়ারীচরণ সরকার,  রাজনারায়ণ বসু,  দ্বিজেন্দ্রনাথ ঠাকুর ও  কৃষ্টদাস পাল।
‘চৈত্র মেলা’ বা আয়োজকগণ কর্তৃক ‘জাতীয় মেলা’ বলে অভিহিত প্রথম তিনটি বার্ষিক সমাবেশ, চৈত্র সংক্রান্তির দিন অনুষ্ঠিত হয়। বার্ষিক মেলাটি দ্বিজেন্দ্রনাথের দেশাত্মবোধক সংগীত ‘মলিন মুখচন্দ্র মা ভারত তোমারি’ দিয়ে উদ্বোধন করা হয়। জ্ঞানেন্দ্রনাথ ঠাকুরের সভাপতিত্বে বেলগাছিয়ায় অনুষ্ঠিত দ্বিতীয় বার্ষিক মেলায় (১৮৬৮)  সত্যেন্দ্রনাথ ঠাকুর রচিত দেশাত্মবোধক সংগীত ‘গাও ভারতের জয়’ উপস্থাপন করা হয়। এর পরে অনুষ্ঠিত সকল মেলা এ সঙ্গীত দিয়ে উদ্বোধন করা হয় এবং এটি এত জনপ্রিয়তা অর্জন করে যে, এটি সদ্যোজাত জাতীয়তাবাদীদের জাতীয় সঙ্গীতে পরিণত হয়। পরে বঙ্কিমচন্দ্র চট্টোপাধ্যায়ের ‘বন্দে মাতরম’ সঙ্গীতটি এর স্থান অধিকার করে। ওই একই সমাবেশে দ্বিজেন্দ্রনাথ ঠাকুর রচিত নতুন দেশাত্মবোধক গান ঠাকুর পরিবারের সদস্য হেমেন্দ্রনাথ কর্তৃক পরিবেশিত হয়।
প্রায় আরও ছ’বছর ধরে বিরাট আড়ম্বর ও জাঁকজমকপূর্ণভাবে মেলার বার্ষিক সমাবেশ অনুষ্ঠিত হয়। প্রদর্শনী সমভিব্যাহারে বার্ষিক সমাবেশ কবিতা, গান-বাজনা, নাটক ও বাংলা ভাষার অন্যান্য সকল শাখায় ও লোকগীতিতে দেশাত্মবোধের ঢেউ সৃষ্টি করতে সফল হয়। এর কার্যবিবরণী সকল সংবাদপত্র ও সাময়িকীতে বিশদভাবে প্রকাশিত হয়। মেলাটি সাফল্যের উচ্চ শিখরে পৌঁছে ১৮৭৫ সালের বার্ষিক সমাবেশে। রাজনারায়ণ বসু এতে সভাপতিত্ব করেন। এ সমাবেশেই ১৪ বছর বয়সী  রবীন্দ্রনাথ ঠাকুর তাঁর স্বরচিত কবিতা ‘হিন্দু মেলার উপহার’ আবৃত্তি করেন এবং কবিতাটি অমৃত বাজার পত্রিকায় ১৮৭৫ সালের ২৫ ফেব্রুয়ারি প্রকাশিত হয়।
এরপর থেকে হিন্দু মেলা তার প্রদর্শনী ও সমাবেশসমূহে কম সংখ্যক লোককেই আকৃষ্ট করতে পেরেছে। এর প্রধান কারণ ছিল ধর্মনিরপেক্ষ জাতীয়তাবাদের সমকালীন অগ্রগতির পাশাপাশি চলার ক্ষেত্রে মেলার ব্যর্থতা। হিন্দু ভারতের পুনর্জাগরণের ব্যাপারে নবগোপালের স্বপ্ন মধ্যবিত্ত শ্রেণির নতুন প্রজন্মের নিকট থেকে সমর্থন পেতে ব্যর্থ হয়, যাদের নিকট ধর্ম-ভিত্তিক জাতীয়তাবাদ রাজনৈতিক ও সাংস্কৃতিকভাবে বিচক্ষণ বলে মনে হয়নি। তারা  সুরেন্দ্রনাথ ব্যানার্জী ও  আনন্দমোহন বসু কর্তৃক প্রবর্তিত নতুন ধর্মনিরপেক্ষ সংগঠন ইন্ডিয়ান অ্যাসোসিয়েশনের প্রতি আকৃষ্ট হয়। সাম্প্রদায়িকতা ছাড়াও হিন্দু মেলার আরেকটি বিরাট দুর্বলতা ছিল - এর সংগঠকদের রাজনৈতিক কর্মকান্ডের সাথে সম্পৃক্ত না হওয়ার দৃঢ় সঙ্কল্প। এর অধিকাংশ শিক্ষিত সদস্য, সে সময়ে নিজেরা রাজনৈতিকভাবে সংগঠিত হতে উদগ্রীব ছিলেন। তাঁরা মনে করতেন রাজনীতি ব্যতিরেকে দেশাত্মবোধ জাগানো সম্ভব নয়। অধিকন্তু, ঠাকুর পরিবারের সদস্যবৃন্দ, যারা বুদ্ধিগত দিক থেকে মেলায় নেতৃত্ব দিতেন এবং এর ব্যয় বহন করতেন, মেলার প্রতি উৎসাহ হারিয়ে ফেলেন। এভাবে উনিশ শতকের আশি ও নববইয়ের দশকের নতুন ও জটিল প্রয়োজনসমূহের সাথে খাপ খাওয়াতে না পেরে উনিশ শতকের নববইয়ের দশকে হিন্দু মেলা ক্রমশ ম্লান হয়ে বিলুপ্ত হয়ে যায়। কিন্তু এ সংগঠন যে স্বদেশী চেতনা জাগিয়ে তুলতে সক্ষম হয়েছিল তাতে কোন সন্দেহ নেই। বিশ শতকের প্রথমদিকে  স্বদেশী আন্দোলনের অবয়বে এই চেতনারই প্রকাশ ঘটেছিল।  [সিরাজুল ইসলাম]




হিন্দুধর্ম প্রচলিত অর্থে যাকে হিন্দুধর্ম বলা হয়, তা মূলত সনাতন ধর্ম। ‘সনাতন’ শব্দের অর্থ শাশ্বত বা চিরন্তন; অর্থাৎ যা আগে ছিল, এখনও আছে এবং ভবিষ্যতেও থাকবে তাই সনাতন। হিন্দুধর্মের নির্দিষ্ট কোনো শুরু বা একক কোনো প্রবর্তক নেই। যুগযুগ ধরে মুনি-ঋষি এবং মহামনীষীরা জীবন, জগৎ ও জগতের স্রষ্টা সম্পর্কে যেসব চিন্তা-ভাবনা করেছেন, সেসবেরই সমন্বিত রূপ হিন্দুধর্ম। তাঁদের চিন্তা-ভাবনা প্রথম বেদের আকারে প্রকাশ পায় এবং পরে এই বেদের ওপর ভিত্তি করেই হিন্দুধর্মের বিকাশ ঘটে; তাই এ ধর্মের অপর নাম হয় বৈদিক ধর্ম।
হিন্দুরা বিশ্বাস করে যে, সনাতন ধর্মের অভ্যূদয় মানব সৃষ্টির শুরুতেই এবং তা স্থায়ী হবে সৃষ্টির বিলয় পর্যন্ত। এ ধর্ম স্বয়ম্ভূ ঈশ্বরে বিশ্বাস এবং এই বিশ্বের সৃষ্টি, স্থিতি ও লয় এই তিন সত্যের ওপর প্রতিষ্ঠিত।
সাধারণভাবে হিন্দুরা জন্মান্তরবাদে বিশ্বাসী। তাদের মতে প্রতিটি জীবই জন্ম, মৃত্যু ও পুনর্জন্মের প্রক্রিয়াধীন। পুনর্জন্মের মাধ্যমে পাপ ক্ষয় দ্বারা মানুষ মোক্ষ লাভ করতে সক্ষম হয়। এ বিশ্বাসই হিন্দুধর্মের মূল ভিত্তি।
বৈদিক যুগ  অধিকাংশের ধারণায় হিন্দুধর্ম বহু দেবদেবী এবং বর্ণাঢ্য বা ভয়ঙ্কর সব ধর্মীয় অনুষ্ঠানের সমাহার। প্রকৃতপক্ষে এটি একটি গভীর ধর্মদর্শন। এর উদ্ভব ঘটেছে খ্রিস্ট জন্মের কমপক্ষে আড়াই হাজার বছর আগে। সময়ের পরিবর্তনের সঙ্গে সঙ্গে ব্যাখ্যা ও সংস্কারের মাধ্যমে বিবর্তিত হয়ে তা বর্তমান রূপ লাভ করেছে। হিন্দুধর্মের মূল উৎস বেদকে হিন্দুরা ঈশ্বরের বাণী বলে বিশ্বাস করে। পরে আরও অনেক ধর্মগ্রন্থ রচিত হলেও হিন্দুধর্মে বেদের প্রাধান্যই সর্বাধিক।
বেদে বিভিন্ন দেবদেবী, যথা  অগ্নি, ইন্দ্র, বরুণ, ঊষা প্রমুখের বর্ণনা আছে। একটি বিশ্বাসমতে এসকল দেবদেবী প্রকৃতির বিভিন্ন শক্তির আধার; অপর মতে তাঁরা পরমেশ্বরেরই বিভিন্ন রূপের প্রকাশ।
সমগ্র  বেদ  বা বৈদিক সাহিত্য চারটি প্রধান স্তরে সম্পূর্ণ। স্তরগুলি বৈদিক যুগের বিভিন্ন সময়ে গড়ে উঠেছে। প্রথম স্তরটি হলো সংহিতা। এটি বিভিন্ন দেবতার উদ্দেশে নিবেদিত মন্ত্র বা শ্লোকের সমাহার। এসব মন্ত্র বা শ্লোকে দেবতাদের প্রশস্তি এবং তাঁদের নিকট কাঙ্ক্ষিত বিষয়ের প্রার্থনা স্থান পেয়েছে। মন্ত্রোচ্চারণপূর্বক আরাধনা করলে দেবতারা সন্তুষ্ট হয়ে ভক্তদের বর প্রদান করেন।
বেদের দ্বিতীয় স্তর ব্রাহ্মণসাহিত্য। এতে যজ্ঞসংক্রান্ত অনুষ্ঠানাদি বর্ণিত হয়েছে। হিন্দুধর্মে যজ্ঞকে সর্বাপেক্ষা পবিত্র কর্মসমূহের অন্যতম মনে করা হয়। এর অনুশীলনের ফলে স্বর্গের দ্বার উন্মুক্ত হয়। তৃতীয় স্তর হলো আরণ্যক। এ পর্বে ঈশ্বর আরাধনার মাধ্যমে অরণ্যে জীবন কাটানো এবং আধ্যাত্মিক জীবন গঠন সম্পর্কে আলোচনা করা হয়েছে। বেদের চতুর্থ পর্যায় হলো  উপনিষদ, যাতে বিশ্বের রহস্য উন্মোচনে মানুষের আকুতি প্রকাশ পেয়েছে। এভাবে বৈদিক সাহিত্যে মানুষের বৈষয়িক পরিতৃপ্তি থেকে শুরু করে ঐশিক প্রেরণা অর্থাৎ ঈশ্বরের সান্নিধ্য লাভের ব্যাকুল বাসনা স্থান পেয়েছে।
স্মৃতিযুগ  হিন্দুধর্মে বেদ ভিন্ন ধর্মীয় আচার-আচরণ সংক্রান্ত অনেক ব্যাখ্যা-বিশ্লেষণ ও টীকাগ্রন্থের ব্যবহার প্রচলিত আছে। সেগুলি স্মৃতিশাস্ত্র নামে অভিহিত। স্মৃতিশাস্ত্রের সিদ্ধান্ত চূড়ান্ত নয়, কারণ সময়ের পরিবর্তন ও জ্ঞানের বিকাশ সাপেক্ষে এর সিদ্ধান্ত পরিবর্তিত হয়। তবে হিন্দুধর্মের বহুমাত্রিকতা সম্পর্কে পরিপূর্ণ ধারণা পাওয়ার জন্য বৈদিক সাহিত্যের পাশাপাশি স্মৃতিশাস্ত্রেরও চর্চা প্রয়োজন। সেই সঙ্গে ধর্মীয় মহাকাব্য  রামায়ণ,  মহাভারত, এমনকি পুরাণসমূহ চর্চারও প্রয়োজন আছে। এগুলির ভাষা ও বিশ্লেষণ সহজবোধ্য এবং গল্প ও উপদেশের মাধ্যমে হিন্দুধর্মের মৌলিক সত্যকে সকলের নিকট বোধগম্য করে তোলা হয়েছে।
গীতা হিন্দুধর্মের উপদেশমূলক একটি দার্শনিক গ্রন্থ। গীতা অনুযায়ী হিন্দুধর্ম একটি নির্দিষ্ট সম্প্রদায় বা সময়ের মধ্যে সীমাবদ্ধ নয়, তা বহুযুগ পার হয়ে মানব সমাজে আবির্ভূত একটি চিরন্তন ধর্ম। গীতায় ব্যবহূত ‘ধর্ম’ শব্দটি নির্দিষ্ট কোনো সম্প্রদায়ের বিশ্বাসকে নির্দেশ করে না। এ শব্দটি দ্বারা এমন একটি বিশ্বাসকে নির্দেশ করা হয়েছে, যা ধর্মবর্ণ নির্বিশেষে সকল মানুষই অনুশীলন করতে পারে। তা হলো মানুষের গুণগত বা পেশাগত ধর্ম। কুরুক্ষেত্র যুদ্ধের পূর্বে শ্রীকৃষ্ণ অর্জুনকে এই ধর্ম পালনের কথাই জোর দিয়ে বলেছেন।
হিন্দুধর্মের অন্যতম মৌলিক বৈশিষ্ট্য হলো ফলের প্রত্যাশা না করে কাজ করা। ভগবদ্গীতায় এ বিষয়টি চমৎকারভাবে বর্ণিত হয়েছে। এ দর্শনের বক্তব্য অনুযায়ী সৃষ্টি রক্ষার্থেই মানুষকে সমাজের প্রতি অর্পিত দায়িত্ব পালন করতে হবে। কাজ না করলে সৃষ্টি লোপ পাবে। তবে মানুষকে এ কাজ করতে হবে কোনো প্রকার পুরস্কারের প্রত্যাশা না করে। যখন কোনো কাজ পুরস্কার বা প্রতিদানের প্রত্যাশায় করা হয় তখন তা বন্ধনের উৎস হিসেবে বিবেচিত হয়। অপরদিকে ব্যক্তিক লাভালাভের প্রত্যাশা না করে কোনো কাজ করা হলে তা মোক্ষ লাভের কারণে পরিণত হয়। মানুষ তখন আর ব্যক্তিগত লোভ-লালসা বা পুরস্কারের প্রত্যাশায় আবদ্ধ থাকে না, তখন সে বিশ্বের সকলের সঙ্গে নিজেকে এক করে দেখতে শেখে।
এ বিষয়টি স্বভাবতই একটি প্রশ্নের অবতারণা করে যে, যদি কেউ ব্যক্তিগত লাভালাভের কথা চিন্তা না করে কোনো কাজ করে এবং তার ফলাফলের দ্বারা ব্যক্তিগতভাবে উপকৃত হতে না চায়, তাহলে উক্ত ফলাফলে কে লাভবান হবে? এর উত্তরে গীতায় বলা হয়েছে যে, সকল কাজের ফল ঈশ্বরে সমর্পণ করতে হবে। গীতার মতে ঈশ্বর সর্বভূতে, অর্থাৎ সকল জীব ও জড়ে বিরাজমান। এ দুটি মতবাদকে একত্রে বিবেচনা করলে দেখা যায় যে, কর্মের ফল কোনো একক ব্যক্তির নয় বরং পৃথিবীর সকল প্রাণীর মঙ্গলের জন্য। এই যে বৈশ্বিক মনোভাব এটাই হিন্দুধর্মের মৌলিক বিশেষত্ব।
সকল ক্ষেত্রেই শক্তি প্রয়োগ নীতিবহির্ভূত হিন্দুধর্ম এ দর্শনে বিশ্বাস করে না। উদাহরণ হিসেবে গীতায় বর্ণিত ক্ষত্রিয়ের দায়িত্ব ও কর্তব্যের কথা বলা যায়। সেখানে রাষ্ট্রে একজন ক্ষত্রিয়ের করণীয় সম্পর্কে সুস্পষ্ট নির্দেশ দেওয়া হয়েছে। ধর্মে অবশ্যই রাজনীতি ও শৌর্য-বীর্যের স্থান রয়েছে, তবে প্রেম-ভালোবাসার স্থান সকলের ওপরে। হিন্দুধর্মে সকল প্রাণী এমনকি পশুপাখিদের প্রতিও যথাযথ করুণা প্রদর্শনের নির্দেশ রয়েছে। হিন্দুধর্ম অনুযায়ী মানুষ, পশুপাখি সকল প্রাণীই সমভাবে পবিত্র। ফলে স্বাভাবিকভাবেই হিন্দুরা প্রাণিজগতের নির্বিচার নিধনে আতঙ্কিত হয়, যদিও মানুষের খাদ্য হিসেবে পশুপাখি প্রভৃতি হত্যা এ ধর্মেও স্বীকৃত। হিন্দুধর্মে মাংস ভক্ষণ স্বীকৃত হলেও নিরামিষ ভোজনকে অগ্রাধিকার দেওয়া হয়। তবে বিশেষ বিশেষ ধর্মীয় অনুষ্ঠানে মাংসভক্ষণ একেবারেই নিষিদ্ধ।
পুরোহিততন্ত্রে নৈতিকতা ও আনুষ্ঠানিক পবিত্রতার মধ্যে বিভ্রান্তি লক্ষ করা যায়। এতে একজন মানুষ হত্যার চেয়ে তার মৃতদেহ স্পর্শ করা গুরুতর অপরাধ হিসেবে চিহ্নিত। অবশ্য প্রধান শাস্ত্রসমূহে এসবের পরিবর্তে আত্মনিয়ন্ত্রণ ও মানবপ্রেমের ওপরই অধিক জোর দেওয়া হয়েছে। মানুষের কাঙ্ক্ষিত নৈতিক দায়িত্ব পালনের জন্য আত্মনিয়ন্ত্রণের অনুশীলন অত্যাবশ্যক। কাম, ক্রোধ, লোভ, মোহ এগুলি মানুষকে কুপথে পরিচালিত করে নরকের দ্বারে নিয়ে যায়। একজন প্রকৃত হিন্দু এগুলিকে স্বীয় সৎ গুণাবলি দ্বারা দমন করেন। তিনি পবিত্রতা দ্বারা কামকে, প্রেম দ্বারা ক্রোধকে এবং ঔদার্য দ্বারা লোভ ও মোহকে সংবরণ করেন। বেদে বলা হয়েছে: ‘যে বাধা অতিক্রম করা কষ্টকর তা অতিক্রম কর। ক্রোধকে ভালবাসা দ্বারা এবং মিথ্যাকে সত্য দ্বারা জয় কর।’ মহাভারতে বলা হয়েছে: ‘স্বীয় জ্ঞানালোকে আলোকিত মহান ঋষিরা যেসকল ধর্মীয় নিয়ম বা সদাচার শিক্ষা দিয়েছেন, সেসবের মধ্যে আত্মনিয়ন্ত্রণ শ্রেষ্ঠ।’ এই আত্মনিয়ন্ত্রণ ক্ষমতা অর্জনের জন্য কৃচ্ছ্রতাসাধন ও বৈরাগ্য অবলম্বন প্রয়োজন। কিন্তু আত্মনিয়ন্ত্রণ ক্ষমতা অর্জিত হয়ে গেলে আর এসবের প্রয়োজন থাকে না।
হিন্দুধর্মে অনুশোচনার পর্যাপ্ত বিধান রয়েছে। যদি কোনো ব্যক্তি পাপ করার পর তার জন্য অনুশোচনা করে বা পাপমুক্তির জন্য প্রবল আকুতি জানায়, তাহলে তার পাপ নষ্ট হয়ে যায়। যদি সে প্রতিজ্ঞা করে যে সে আর কখনই ওই পাপ করবে না, তাহলে সে পবিত্র হয়ে যাবে। হিন্দুধর্মমতে যিনি নিজেকে কর্ম থেকে বিরত রাখেন তিনি প্রকৃত সন্ন্যাসী নন। যোগাভ্যাস ও কর্ম উভয়ই সমার্থক। জ্ঞান ও কর্মের মধ্যে কোনো বিরোধ নেই। জ্ঞানীরা নন, বরং সাধারণ লোকেরাই জ্ঞান ও কর্মকে পৃথক মনে করে। একজন জ্ঞানী ও একজন কর্মীর অর্জিত শান্তি একই। তিনিই প্রকৃত সত্যের সন্ধান পান যাঁর দৃষ্টিতে জ্ঞান ও কর্ম এক।
বর্ণাশ্রম ধর্ম এ সম্পর্কে মনুস্মৃতিতে বিস্তারিত আলোচনা করা হয়েছে। ঋগ্বেদের পুরুষসূক্তে এর বীজ নিহিত, যেখানে সমগ্র মানবসমাজকে এক বিশ্বমানব বা সমাজমানব হিসেবে বিবেচনা করা হয়েছে। এই বিশ্বমানব বা বিরাটপুরুষের মুখ থেকে ব্রাহ্মণ, বাহু থেকে ক্ষত্রিয়, উরু থেকে বৈশ্য এবং পা থেকে শূদ্রের জন্ম হয়েছে। এভাবেই মাথা (মেধা), বাহু (শক্তি), উরু (ব্যবসা) এবং পা (কৃষি) সমন্বিত এক পুরুষের কল্পনা করা হয়েছে, যিনি অন্য সকল জীবের ওপর কর্তৃত্ব করেন। পুরুষসূক্ত এই বর্ণাশ্রমধর্ম অনুসারে মানুষকে চারটি সাধারণ ভাগে ভাগ করেছে। ভাগগুলি হলো: ক. ব্রাহ্মণ অর্থাৎ জ্ঞান, বিজ্ঞান, সাহিত্য, শিক্ষা ও চিন্তাশক্তিতে পূর্ণ মানব; খ. ক্ষত্রিয় অর্থাৎ শৌর্য-বীর্যেপূর্ণ মানব; গ. বৈশ্য অর্থাৎ ব্যবসা ও অর্থ সংগ্রহে উৎসাহী মানব এবং ঘ. শূদ্র অর্থাৎ স্বল্প বুদ্ধিসম্পন্ন ব্যক্তি যারা সীমিত চিন্তা-চেতনার বাইরে কোনো কাজ করতে পারে না এবং যারা শুধুমাত্র কায়িক পরিশ্রমের উপযুক্ত।
সমন্বিত সামাজিক পুরুষের মস্তক থেকে ব্রাহ্মণের উৎপত্তি এবং পা থেকে শূদ্রের উৎপত্তি এ ধারণা একটি সামাজিক বিতর্কের সৃষ্টি করেছে। জন্ম তথা উৎপত্তিগত কারণে এ ধারণা স্বীকৃতি পেয়েছে যে, সামাজিক অবকাঠামোয় ব্রাহ্মণদের শ্রেষ্ঠতর অবস্থান রয়েছে, যা দ্বারা তারা সামাজে স্বীয় নিয়ন্ত্রণ অক্ষুণ্ণ রাখতে পারে। কিন্তু বর্ণবিন্যাস সম্পর্কে এটি একটি ভুল ধারণা। শূদ্রকে পরমেশ্বরের পা হিসেবে বর্ণনা করে ঋষি বলতে চেয়েছেন যে, সমাজ বিন্যাসে তার অবস্থান অতীব গুরুত্বপূর্ণ, কারণ তাকে বাদ দিয়ে সমাজ-কাঠামো গড়ে তোলা সম্ভব নয়। সমাজে পর্যাপ্ত সংখ্যক শারীরিকভাবে সক্ষম লোকজন না থাকলে জ্ঞানী ব্যক্তিদের সুচিন্তিত বিজ্ঞানভিত্তিক পরিকল্পনা বাস্তবায়িত হওয়া সম্ভব নয়। ক্ষত্রিয় এবং বৈশ্যদের ক্ষেত্রেও একথা সমভাবে প্রযোজ্য। মানুষের শৌর্য-বীর্য এবং শারীরিক ক্ষমতা প্রণীত পরিকল্পনাকে বাস্তব রূপ দেওয়ার উপযোগী পরিমন্ডল সৃষ্টি করে। অনুরূপভাবে সমাজের প্রগতির জন্য উৎসাহী ব্যবসায়ী সম্প্রদায়েরও একান্ত আবশ্যক। অতএব বিশ্বমানব (পরম পুরুষ) ও তাঁর চারটি অঙ্গ গঠনে চতুর্বর্ণের এই ধারণা সুষ্ঠুভাবে সামাজিক কর্মকান্ড সম্পাদন ও তার উন্নয়নে একটি আদর্শ পরিকল্পনা বলা যায়।
চতুর্বর্গ হিন্দুধর্ম অনুযায়ী জীবনের চূড়ান্ত উদ্দেশ্য দুটি বিবর্তন ও উন্নয়ন এবং চূড়ান্ত মঙ্গল লাভ। চূড়ান্ত মঙ্গল বলতে এখানে ধর্ম, অর্থ, কাম ও মোক্ষ এই চতুর্বর্গকে বোঝানো হয়েছে। ধর্ম বলতে এখানে মানুষের ঐশ্বরিক গুণাবলির সমষ্টিকে বোঝায়, অর্থ হলো তার বৈষয়িক অবস্থা, কাম ইন্দ্রিয়সন্তুষ্টি আর মোক্ষ হচ্ছে সকল দুঃখ, সংশয় ও ভয় থেকে মুক্তি, অর্থাৎ জন্ম-মৃত্যুর আবর্ত থেকে মুক্ত হয়ে ব্রহ্মপ্রাপ্তি। এ সময় সে সর্বপ্রকার অহংবোধ ও বন্ধনদশা থেকে মুক্ত হয়। যখন কোনো ব্যক্তি মোক্ষ লাভ করে তখন সে জীবাত্মা ও পরমাত্মার স্বরূপ বুঝতে পারে।
চতুরাশ্রম  মনুস্মৃতিতে মানবজীবনের চারটি পর্যায়ের কথা বলা হয়েছে, যা আশ্রম বা চতুরাশ্রম নামে পরিচিত। সেগুলি: ক. ব্রহ্মচর্য বা আত্মসংযমের মাধ্যমে শিক্ষাগ্রহণ কাল, খ. গার্হস্থ্য বা সংসার জীবনযাপনের মাধ্যমে সৃষ্টি রক্ষা, গ. বানপ্রস্থ (আভিধানিক অর্থ বনগমন) অর্থাৎ মোক্ষলাভের উদ্দেশ্যে সংসারের মায়া ত্যাগ করে ঈশ্বরের সান্নিধ্য লাভের চেষ্টা এবং ঘ. সন্ন্যাস অর্থাৎ সম্পূর্ণরূপে সংসার ত্যাগ ও ষড়রিপু (কাম, ক্রোধ, লোভ, মোহ, মদ, মাৎসর্য) দমন করে মোক্ষ লাভের চেষ্টা। প্রত্যেক ব্যক্তিকে অবশ্যই জীবনের এ চারটি পর্যায় অতিক্রম করতে হয়। এর মধ্য দিয়ে সে তার ব্যক্তিত্বের পূর্ণ বিকাশ ঘটাতে পারে এবং পরম ব্রহ্ম ও নিজের স্বরূপ বুঝতে পারে। ব্রহ্মচারী যখন সংসারজীবনে প্রবেশ করে তখন তাকে একাধিক লোকের সঙ্গে সম্পর্ক স্থাপন করতে হয়, যেমন তার পরিবারের সদস্যবর্গ, বন্ধু-বান্ধব, পাড়াপ্রতিবেশী ইত্যাদি এবং এভাবেই তার ব্যক্তিত্বের বিকাশ ঘটে। বৈষয়িক পৃথিবীকে বিদায় জানিয়ে সে যখন বনে যায় তখন তার সম্পর্ক হয় প্রকৃতি তথা গাছপালা, লতাপাতা, নদনদী প্রভৃতির সঙ্গে। চূড়ান্ত পর্যায়ে একজন সন্ন্যাসী হিসেবে তিনি সব রকম সীমাবদ্ধতাকে অতিক্রম করেন; তখন তার অহংবোধ সম্পূর্ণ বিলুপ্ত হয়।
উপরিউক্ত আলোচনায় এটা প্রতীয়মান হয় যে, হিন্দুধর্ম একটি বাস্তববাদী ধর্ম। এ ধর্মমতে মানুষ কেবল মৃত্যুর পরেই স্বর্গলাভ করে না, পৃথিবীতে থেকেও সে একটি কল্যাণমূলক রাষ্ট্রে (সর্বোদয় সমাজ) বাস করে ইহলৌকিক ও পারলৌকিক কাজে নিজেকে ব্যাপৃত রেখে স্বর্গসুখ লাভ করতে পারে। মনুস্মৃতিতে বলা হয়েছে, যা ইহলোকে অভ্যুদয় (উন্নতি) এবং পরলোকে মোক্ষ লাভ করায় তাই ধর্ম।
কারও কারও মতে চতুর্বর্গের মধ্যে ধর্ম ও অর্থ শ্রেষ্ঠ, কেউ কেউ বলেন কাম (ইন্দ্রিয় সুখ) ও অর্থ (সম্পদ) প্রধান; কারও মতে শুধু ধর্ম এবং কারও মতে শুধু অর্থ প্রধান। কিন্তু চূড়ান্ত সত্য এই যে, অভ্যুদয় (উন্নতি) এককভাবে ধর্ম, অর্থ, কাম কোনোটির ওপরই নির্ভরশীল নয়; এই তিনের সমন্বয়েই তা অর্জন করা সম্ভব। সর্বোচ্চ শান্তি, যাকে হিন্দুধর্মে নিঃশ্রেয়স, নির্বাণ, মোক্ষ, মুক্তি ইত্যাদি নামে অভিহিত করা হয়, তা অর্জিত হয় পরমাত্মার সঙ্গে জীবাত্মার একীভূত হওয়ার মধ্য দিয়ে।
যারা একেশ্বরবাদ বা দেবদেবীতে বিশ্বাস করে না, বা মৃত্যুপরের জীবন সম্পর্কেও যাদের বিশ্বাস নেই, তারাও সামাজিক জীবন-যাপনের জন্য নির্ধারিত আচরণবিধি এবং আইনকে অপরিহার্য বলে স্বীকার করে। এ আইন বা আচরণবিধি দেশ, কাল ও পাত্রভেদে পৃথক হতে পারে, কিন্তু মানুষের খেয়াল-খুশি এবং কুপ্রবৃত্তির নিয়ন্ত্রণ ছাড়া সুন্দর ও নিরাপদ সমাজজীবন সম্ভব নয়। এ কারণেই মানুষের আধ্যাত্মিক সম্পর্কের ভিত্তিতে তার সামাজিক স্বার্থের সমন্বয়ের ধারণা গড়ে উঠেছে।
জন্মান্তরবাদ  হিন্দুধর্মের আরেকটি গুরুত্বপূর্ণ দিক হলো কর্মযোগে বিশ্বাস। এ বিশ্বাসমতে প্রতিটি ঘটনা বা ফলই বর্তমান জন্ম বা পূর্বজন্মের কর্মের ফল। আত্মা অবিনশ্বর। এক জনমে একে আবদ্ধ করা যায় না, বা এ পৃথিবীতে কয়েক বছর পরে তা ধ্বংসও হয় না। জীবের দৈহিক মৃত্যুর সঙ্গে সঙ্গে আত্মা এক দেহ থেকে অন্য দেহে স্থানান্তরিত হয় মাত্র। এভাবেই দেহ পরিবর্তনের মাধ্যমে পাপ ক্ষয় করে আত্মা মুক্তির দিকে এগিয়ে যায়। চূড়ান্ত লক্ষ্য হলো পুনর্জন্ম থেকে নিষ্কৃতি, যার মাধ্যমে জীবাত্মা পরমাত্মার সঙ্গে মিলিত হয়।
এই মহাবিশ্বে সবকিছু যথাযথ রাখা, বিশেষত সামাজিক শৃঙ্খলা অক্ষুণ্ণ রাখার ক্ষেত্রে ঐশ্বরিক শক্তির ওপর বিশ্বাস হিন্দুধর্মের একটি অপরিহার্য বিষয়। মহাজাগতিক ঘটনাবলি এবং সামাজিক বিষয়াদি, বিশেষত রাষ্ট্রের শৃঙ্খলাবিধানের মধ্যে এক নিবিড় সম্পর্ক আছে বলে মনে করা হয়। পার্থিব শৃঙ্খলা অক্ষুণ্ণ রাখার স্বার্থে যদি রাজা আইনের শাসন নিশ্চিত করেন এবং যথাযথ সামাজিক সম্পর্ক রক্ষা করেন তাহলে যথাসময়ে বৃষ্টি হবে এবং কখনই কোনো প্রকার অকালমৃত্যু ঘটবে না। ব্যক্তিক বা সামাজিক জীবনে যেকোনো প্রকার দুর্ঘটনা সামাজিক বিশৃঙ্খলার উপস্থিতিকেই নির্দেশ করে এবং উক্ত বিশৃঙ্খলার উৎসকে খুঁজতে উৎসাহিত করে। এ ক্ষেত্রে কর্মবিধি (কর্ম অনুযায়ী ফললাভ) একটি অদৃশ্য ও নৈর্ব্যক্তিক বিধান হিসেবে কাজ করে; কিন্তু বাস্তবে কর্মবিধি বিধাতার একটি হাতস্বরূপ, যার দ্বারা তিনি নৈতিক ভারসাম্য রক্ষা করেন।
পুনর্জন্মে বিশ্বাস এবং পূর্ববর্তী জন্মের কর্মানুসারে পরবর্তী জীবনে আত্মার দেহ ধারণ একাধিক বিশ্বের (লোক বা ভুবন) অস্তিত্ব সম্পর্কে জিজ্ঞাসার সৃষ্টি করে। পুনর্জন্মের বিষয়টি এ ধারণাকে সমর্থন করে যে, পঞ্চেন্দ্রিয়ের মাধ্যমে আমরা যেমন এই বিশ্বের অস্তিত্ব অনুভব করি, তেমনি অন্য ইন্দ্রিয় ও চেতনদ্বারা অপর বিশ্বের অস্তিত্বও অনুভব করা যেতে পারে। এরই মাধ্যমে আত্মা মৃত্যু ও পুনর্জন্মের মধ্য দিয়ে এ পৃথিবীতে এক দেহ থেকে অন্য দেহে গমনাগমন করে; এমনকি মানুষ তার মনে সঞ্চিত আবেগ অনুযায়ী কখনও বেদনাবিধুর, কখনও বা আনন্দময় স্বপ্নও দেখে। হিন্দুধর্মে বিশ্বাস করা হয় যে, কর্মের মাধ্যমে অর্জিত পাপ-পুণ্যের পরিমাণ ও গুণাগুণের ভিত্তিতে একজন মানুষ কোন ধরনের নরকে বা স্বর্গে ঠাঁই পাবে তা নির্ধারিত হয়। এ বিশ্বসমূহকে যেমন স্বর্গ ও নরক এ দুভাগে বিভক্ত করা হয়ে থাকে, ঠিক তেমনি উচ্চমার্গ ও নিম্নমার্গ এবং স্থূল ও সূক্ষ্ম পৃথিবী প্রভৃতি ভাগেও বিভাজন করা হয়ে থাকে।
ব্রাহ্মণ্য ধর্মে বেশ কিছু ধারণা প্রাচীন প্রথা বা বিশ্বাস থেকে প্রচলিত হয়ে আসছে এবং কিছু এসেছে বৈদিক যুগের ধর্মবিশ্বাস থেকে। ব্রাহ্মণ্য ধর্মে শুধুমাত্র প্রকৃতিকেই দেবতা বা অর্ধদেবতা হিসেবে কল্পনা করা হয়নি, বরং পূর্বপুরুষ এবং গোত্রঋষিদেরও কখনো কখনো দেবতার আসনে বসানো হয়েছে। হিন্দুধর্মের এই দেবত্ব আরোপ সাধারণভাবে প্রচলিত মানবিক গুণাবলি পর্যন্ত বিস্তার লাভ করেছে; আর তাই শ্রদ্ধা (বিশ্বাস), মন্যু (ক্রোধ), নির্ঋতি (মৃত্যু), ধী (বুদ্ধিমত্তা), হ্রী (বিনয়), পুষ্টি, মেধা, ধৃতি (ধৈর্য) ইত্যাদি বিমূর্ত গুণও দেবতার মর্যাদা পেয়েছে। উল্লেখ্য যে, বৌদ্ধ ও জৈন ধর্মে দেবদেবীর পূজার বিধান না থাকলেও বিভিন্ন শ্রেণীর স্বর্গ ও নরক এবং দৈবশক্তিসম্পন্ন প্রাণী, যথা যক্ষ, গন্ধর্ব প্রভৃতির উল্লেখ আছে। এছাড়াও উল্লেখ আছে মৃতের জগতের বা নরকের অধিবাসীদের; এমনকি এসব ধর্মের প্রচারকগণ ভক্তদের নিকট থেকে পূজাও পেয়ে থাকেন।
বৌদ্ধ ও জৈন ধর্মের অভ্যুদয় হিন্দুধর্মের সংসারচক্রের ধারণা অর্থাৎ জন্ম-মৃত্যু ও পুনর্জন্ম-পুনর্মৃত্যু এই প্রায় অন্তহীন জীবনচক্র ভারতীয় জনগণের মানসিকতাকে ব্যাপকভাবে প্রভাবিত করে ফলে ভারতীয় সমাজজীবনও একটি ভিন্নধর্মী প্রবণতা লাভ করে। এই সীমাহীন পুনর্জন্ম যা দীর্ঘসময় স্বর্গবাসের পরেও ঘটতে পারে, তা অনেকের কাছেই আকর্ষণহীন এবং অনাকাঙ্ক্ষিত মনে হয়। মানব জীবন দ্বন্দ্ব ও কষ্টে পরিপূর্ণ; আর তাই পুনর্জন্মের চিন্তা বর্তমান জন্ম এবং পরবর্তী জন্মের নিরাপত্তার ভাবনাকে কয়েকগুণ বাড়িয়ে দেয়।  বৌদ্ধধর্ম,  জৈনধর্ম এবং সমসাময়িক অপেক্ষাকৃত কম প্রচারিত অন্যান্য ধর্ম এই পুনর্জন্ম সংক্রান্ত মতবাদের ওপরই প্রতিষ্ঠিত, যা বুদ্ধের সময় সর্বজনীনরূপ লাভ করে।
ভারতীয় জনগোষ্ঠীর এক বৃহদংশ এখনও পুনর্জন্ম এবং তার ওপর কর্মের প্রভাব সম্পর্কে আস্থাশীল। উক্ত কর্মবাদ বিশ্বাস করে যে, পূর্বজন্মের কর্মের ওপর পরবর্তী জন্মের সুখদুঃখ নির্ভরশীল। এই পরিপ্রেক্ষিতে মানুষ স্বভাবতই নিজেকে খারাপ কাজ থেকে বিরত রাখে, নৈতিক স্খলন এবং সামাজিক অনাচার থেকে নিজেকে মুক্ত রাখতে সচেষ্ট হয়; কেননা তারা বিশ্বাস করে, খারাপ কিছু করলে পরবর্তী জীবনে তার ফল ভোগ করতে হবে।
সাকার ও নিরাকার উপাসনা উপনিষদে বর্ণিত নিরাকার ব্রহ্ম সর্বময় ক্ষমতার অধিকারী হলেও সময়ের পরিবর্তনের সঙ্গে সঙ্গে উক্ত ধারণার পরিবর্তন ঘটে এবং বর্তমানে হিন্দুরা নিরাকার ব্রহ্মের বিভিন্ন ক্ষমতাকে সাকার কল্পনায় দেবতা হিসেবে পূজা করছে। এ সকল দেবতার প্রতি রয়েছে তাদের প্রগাঢ় ভক্তি-শ্রদ্ধা। নিরাকার ঈশ্বরের চেয়ে সাকার ঈশ্বরের সঙ্গে সম্পর্ক স্থাপন বা তাঁর প্রতি শ্রদ্ধার্পণ অনেক সহজ। নিরাকার ঈশ্বর সম্পর্কে উপনিষদীয় মতবাদের সঙ্গে বিভিন্ন দেবতার প্রতি ভক্তিযুক্ত পূজার্চনার মিশ্রণ একটি নতুন ধর্মীয় চেতনার জন্ম দেয়, যা ধর্মীয় চিন্তা-চেতনায় বৈপ্লবিক পরিবর্তন আনে।
বাকাটক (খ্রি ২য়-৪র্থ), পল্লব (খ্রি ৪র্থ-৬ষ্ঠ), ভগদত্ত (কামরূপ: খ্রি ৭ম-৮ম) এবং অন্যান্য রাজবংশের পৃষ্ঠপোষকতায় বৈদিক ধর্ম প্রসার লাভ করেছিল, যার প্রমাণ পাওয়া যায় তৎকালীন বিভিন্ন শিলালিপিতে বৈদিক আচার-আচরণ ও যজ্ঞসমূহের উল্লেখ থেকে। এ সময়কার ব্রাহ্মণ্য ধর্মের অন্যতম উল্লেখযোগ্য বৈশিষ্ট্য হলো সাম্প্রদায়িক ধর্মবিশ্বাসের সঙ্গে মূল বৈদিক ধর্মের সুষ্ঠু সমন্বয়। এর উল্লেখযোগ্য প্রকাশ দেখা যায়  ব্রহ্মা,  বিষ্ণু,  শিব পরমেশ্বরের এই ত্রিমূর্তি কল্পনায়। এঁদের মধ্যে ব্রহ্মা হলেন সৃষ্টিকর্তা, যাঁর মধ্যে ঔপনিষদিক ব্রহ্মের অনেকটা প্রতিফলন দেখা যায়। কিন্তু ব্রহ্মা কখনোই শিব বা বিষ্ণুর মতো প্রাধান্য পাননি। বিভিন্ন সম্প্রদায় ত্রিমূর্তিকে স্বীয় সম্প্রদায়ের ঈশ্বরের তিনটি প্রতিরূপ হিসেবে গ্রহণ করেছে। একারণে হিন্দুসমাজকে দুটি মূল ধারায় ভাগ করা যায়, যথা: ক. সাম্প্রদায়িক ধারা, যারা স্বস্ব সম্প্রদায়ের দেবদেবী, যেমন বিষ্ণু, শিব, কালী প্রভৃতি ব্যতীত আর কাউকে ভক্তি-শ্রদ্ধা করে না এবং খ. সাধারণ ধারা, যারা মূল ব্রাহ্মণ্য ধর্মের অনুসারী এবং প্রায় প্রতিটি দেবদেবীরই পূজার্চনা করে। কোনো কোনো ক্ষেত্রে দেবতাবিশেষের প্রতি আনুগত্য প্রদর্শন করেও তারা প্রধান প্রধান বৈদিক আচার-আচরণ পালন করে থাকে। এভাবেই স্মার্তরা বিষ্ণু, শিব, দুর্গা, সূর্য এবং গণেশ এই পঞ্চদেবতার নিয়মিত পূজার সুপারিশ করেন। একইসঙ্গে সর্ব দেবতায় বিশ্বাসী হিন্দুরাও স্বাধীনভাবে বিভিন্ন দেবতার পূজা করতে পারেন। সমুচ্চয়বাদ অনুযায়ী একজন হিন্দুর জন্য ব্রহ্মোপাসনার পাশাপাশি স্বীয় সংসারধর্ম পালনও অবশ্য করণীয় এবং সেজন্য কর্মমীমাংসা এবং  বেদান্ত বিষয়ে জ্ঞান থাকা অত্যাবশ্যক। উপবীত ধারণ, গায়ত্রী মন্ত্র জপ এবং বিভিন্ন সম্প্রদায়ের জন্য প্রযোজ্য আচার-আচরণও এ মূল নীতির সঙ্গে যোগ করা যেতে পারে।
বিভিন্ন সম্প্রদায়ের মধ্যে সমন্বয়ের একটি প্রয়াস লক্ষিত হয় বিষ্ণু ও শিবের অভিন্নতা প্রতিষ্ঠার প্রচেষ্টায়, যার প্রমাণ পাওয়া যায় স্কন্দ উপনিষদে। শিব-পার্বতীর অর্ধনারীশ্বর মূর্তির মতো হরি-হর মূর্তি এ মতবাদেরই বহিঃপ্রকাশ। এমন কিছু সংখ্যক সমর্থক আছে যারা স্বীয় উপাস্য দেবতা ভিন্ন অন্য কোনো দেবতাকে পূজা করে না। এরা ছাড়া সাধারণ হিন্দুরা বিশেষ কোনো দেবতায় বিশ্বাসী হয়েও সকল দেবতার প্রতিই সমান শ্রদ্ধা পোষণ করে। বিভিন্ন প্রস্তরলিপি প্রমাণ করে যে, যুগ যুগ ধরে হিন্দুদের মধ্যে এ প্রথাই চলে আসছে।
এ প্রসঙ্গে বলা যায় যে, হিন্দুদর্শনের ছয়টি শাখার ( ষড়দর্শন) একটির সঙ্গে অপরটির কোনো বিরোধ নেই বরং এর প্রতিটিই একই শাশ্বত সত্য প্রচার করে। খ্রিস্টীয় একাদশ শতকের শেষার্ধে চন্দেল্লরাজ কীর্তিবর্মার দরবারে রচিত সংস্কৃত নাটক প্রবোধচন্দ্রোদয়ে এই দৃষ্টিভঙ্গির প্রথম উল্লেখ দেখা যায়। এ নাটকের একটি বিশেষ দৃশ্যে বৌদ্ধ, জৈন ও অন্যান্য ধর্মমতের অনুসারীদের সঙ্গে ষড়দর্শনে বিশ্বাসী বৈষ্ণব, শৈব ও সৌরদের মধ্যে বিরোধ দেখানো হয়েছে। এ দৃশ্যে ভিন্নমতাবলম্বী হিন্দু ধর্মদর্শনগুলির মধ্যে যে অভ্যন্তরীণ ঐক্য প্রকাশ পেয়েছে, তাই আধুনিক হিন্দুধর্মের মূলস্বরূপ। ষোড়শ শতকের সাংখ্যদার্শনিক বিজ্ঞানভিক্ষু ষড়দর্শনের এই ঐক্যের কথা প্রচার করেন।
বৈষ্ণবধর্ম  রাধাকৃষ্ণের তত্ত্বভিত্তিক বৈষ্ণব মতবাদ এক নতুন পথের সন্ধান দেয়, যার ফলে বৈষ্ণবধর্ম প্রায় সমগ্র ভারতে সকল হিন্দু সম্প্রদায়ের মধ্যে বিস্তার লাভ করে। পরবর্তী সময়ে বৈষ্ণবধর্মের আধ্যাত্মিকতার অবনতি ঘটে। এই অবনতির যুগে বৈষ্ণবগণ ঈশ্বরপ্রেমের পরিবর্তে লৌকিক প্রেমে জড়িয়ে পড়েন, যা মূলত ভারতীয় সংস্কৃতির পরিপন্থী।
সৌভাগ্যক্রমে এ সময় বাংলায় আবির্ভাব ঘটে চৈতন্যদেবের। তিনি রাধাকৃষ্ণের প্রতি মানুষের অনুরাগকে উচ্চ অধ্যাত্মমার্গে উন্নীত করে ধর্মের এক অপরিহার্য অঙ্গ হিসেবে প্রচার করেন। ফলে বাংলা নৈতিক অবক্ষয়ের হাত থেকে রক্ষা পায়। তিনি ধর্মের নিছক আচার-আনুষ্ঠানিকতাকে বর্জন করে ধর্মের নৈতিকতাকে সবকিছুর ঊর্ধ্বে স্থান দেন। তাঁর ধর্মানুরাগ, ভক্তি ও ধর্মীয় উৎসাহ-উদ্দীপনা বৈষ্ণবধর্মে একটি বিশুদ্ধ আধ্যাত্মিক বৈশিষ্ট্য সংযোজন করে, যা অবক্ষয়িত রূপের বিপরীতে এক নৈতিক ও ঐশ্বরিক আনন্দময়তায় সমুজ্জ্বল।
ভক্তিবাদের পরিশোধন এবং একে উচ্চমার্গের আধ্যাত্মিক চেতনা ও নৈতিকতায় উন্নীত করার মাধ্যমে চৈতন্যসহ অন্যান্য বৈষ্ণবপন্ডিত মধ্যযুগীয় ধর্ম-সংস্কৃতিতে উল্লেখযোগ্য অবদান রাখেন। ধর্ম প্রচারে তাঁদের মূল নীতি ছিল: ক. দেশীয় ভাষায় ধর্ম প্রচার করা; খ. বর্ণপ্রথার বিলোপসাধন ও সকল বর্ণের লোকদের সমান মর্যাদা দেওয়া এবং গ. অপ্রয়োজনীয় আচারসমূহ বর্জন করে নৈতিকতা ও আত্মার পবিত্রতার ওপর গুরুত্বারোপ করা। রামানন্দ স্বামী এবং  চৈতন্যদেব ছাড়া অন্যান্য বৈষ্ণব পন্ডিত মূর্তিপূজাকেও সম্পূর্ণরূপে বর্জন করে এই মতবাদকে এগিয়ে নিয়ে যান।
সংস্কার আন্দোলন  আঠারো শতকে ভারতীয় চিন্তাধারায় পাশ্চাত্য প্রভাব পড়ে, যা উনিশ শতকে ধর্মীয় সংস্কারকে ত্বরান্বিত করে। রাজা  রামমোহন রায় ছিলেন এই সংস্কার আন্দোলনের প্রধান পুরুষ। তখন সংস্কারের ফলে একদিকে যেমন  ব্রাহ্ম সমাজ (প্রার্থনা সমাজসহ), আর্য সমাজ ও আধ্যাত্মিক সমাজ প্রতিষ্ঠিত হয়, অন্যদিকে তেমনি রক্ষণশীল হিন্দু সমাজে আমূল পরিবর্তন ঘটে। তখনকার গুরুত্বপূর্ণ কয়েকটি সংস্কার হলো সতীদাহ প্রথা বিলোপ, বিধবাবিবাহ প্রচলন, বাল্যবিবাহ রোধ ইত্যাদি।  ইসলাম ধর্মেও এ সংস্কারের প্রভাব পড়ে, যা উনিশ শতকের প্রথমদিকে ওহাবী আন্দোলনের জন্ম দেয়।  ওহাবী আন্দোলন প্রাথমিক পর্যায়ে ইসলাম ধর্মের অভ্যন্তরীণ সংস্কারের লক্ষ্যে পরিচালিত হলেও সময়ের পরিবর্তনের সঙ্গে সঙ্গে তা ব্রিটিশবিরোধী রাজনৈতিক আন্দোলন হিসেবেও পরিচিতি লাভ করে। এ আন্দোলনের ব্যর্থতার পর স্যার সৈয়দ আহমদের নেতৃত্বে আলীগড় আন্দোলনের সৃষ্টি হয়, যা এখনও মুসলিম সমাজের একটি অনুপ্রেরণা হিসেবে পরিচিত।
আঠারো শতকের শেষদিকে ঠাকুর রামকৃষ্ণ পরমহংসদেবের আবির্ভাব ঘটে। তিনি কেবল যুক্তিবাদের সঙ্গে পূর্ববর্তী সময়কার আবেগ ও আচারনির্ভর গোঁড়া ধর্মীয় আনুষ্ঠানিকতারই সমন্বয় সাধন করেননি, বরং আধ্যাত্মিক পরীক্ষা-নিরীক্ষার মাধ্যমে আপাত বিরোধী ধর্মসমূহের মধ্যেও সমন্বয় সাধন করেন। তাঁর অন্যতম প্রধান শিষ্য স্বামী  বিবেকানন্দ গুরু প্রচারিত সর্বজনীন মতবাদকে একটি নির্দিষ্টরূপ দেন। এর মাধ্যমে তিনি বেদান্ত দর্শনকে সর্বসাধারণের জন্য সহজলভ্য ও উন্মুক্ত করে তোলেন। বিবেকানন্দ তাঁর ধর্মগুরুর শিক্ষাকে একটি নির্দিষ্ট ধারায় পরিণত করেন এবং তা প্রচারের জন্য বিশ্বব্যাপী  রামকৃষ্ণ মিশন গড়ে তোলেন। এ মিশন সংস্কারের মাধ্যমে হিন্দুধর্মকে সর্বজনগ্রাহ্য করার চেষ্টা চালাচ্ছে, যদিও এর কর্মকান্ড হিন্দুধর্মের বাইরেও বিস্তৃত। রামকৃষ্ণের মতানুসারে প্রতিটি ধর্মেই মোক্ষলাভের নিজস্ব উপায় আছে এবং হিন্দুধর্মের সঙ্গে অন্য কোনো ধর্মের অন্তর্নিহিত কোনো বিরোধ নেই। এ কারণে রামকৃষ্ণের মতবাদ বিভিন্ন ধর্মের মধ্যকার বাহ্যিক বিরোধ সমাধানে বিশেষ সহায়ক। হিন্দুধর্ম ভারতবর্ষের বিভিন্নমুখী কৃষ্টি ও সভ্যতার একটি অপূর্ব সংশ্লেষ। আস্তিক্যবাদে বিশ্বাস এবং উপনিষদ ও শঙ্করাচার্যের দর্শন সম্মিলিতভাবে একজন হিন্দুকে বিমূর্ত জ্ঞানলাভে সহায়তা করে। শুধুমাত্র  গৌতম বুদ্ধ ও চৈতন্যদেব নন,  যিশু,  মুহাম্মদ, হযরত (স.), জোরোস্টার এবং অন্যান্য ধর্মের প্রবর্তকগণও হিন্দুধর্মে সমভাবে সম্মানিত।
বাংলাদেশে হিন্দুধর্ম চর্চা বাংলা অঞ্চলে আর্যদের প্রবেশ ঘটেছে অনেক পরে। ভারতবর্ষের অন্যান্য এলাকার তুলনায় এখানে আর্যধর্ম তথা হিন্দুধর্ম ও সভ্যতার বিকাশও ঘটেছে মন্থর গতিতে। বাংলায় লৌকিক ও স্থানিক আচার-অনুষ্ঠান এবং ধর্মবিশ্বাসের প্রভাবই অধিক পরিলক্ষিত হয়। হিন্দুদের প্রধান ধর্মগ্রন্থ বেদের চর্চা এখানে সব সময়েই ছিল সীমাবদ্ধ, যদিও এখানকার হিন্দুরা জানে যে বেদ তাদের প্রধান ধর্মগ্রন্থ। বাংলাদেশের হিন্দুদের নিকট গীতা, চন্ডী, ভাগবত, রামায়ণ এবং মহাভারত  ধর্মগ্রন্থ হিসেবে অধিক জনপ্রিয়। এ গ্রন্থগুলিই এখানে অধিক পঠিত ও চর্চিত হয়। ভারতবিভাজন এবং রাজনৈতিক ও সামাজিক নানা কারণে এখানে হিন্দুধর্মের অবস্থা এখন ক্ষয়িষ্ণু। এর প্রভাব হিন্দুসমাজদেহে সর্বত্র পরিলক্ষিত হয়। তবে হিন্দুধর্মের মূল বৈশিষ্ট্যসমূহ বিভিন্ন মাত্রায় এখনও বিদ্যমান। মূলত শ্রুতি, স্মৃতি, তন্ত্র ও পুরাণের দ্বারা হিন্দুধর্মের বিধানসমূহ পরিচালিত। হিন্দুসমাজের বর্ণবিভাজন, জাতিভেদ,  কৌলীন্য প্রথা, নবশাক (গোপ, মালী, তেলী, তন্ত্রী, মোদক, বারুই, কুলাল, কর্মকার ও নাপিত) সহ বিভন্ন গোষ্ঠীবিভক্তি এখানে দুর্বল হলেও এখনও প্রচলিত। পূজা-পার্বণ, ধর্মীয় অনুষ্ঠানে এখনও ব্রাহ্মণ পুরোহিতের প্রাধান্য মেনে নেওয়া হয়।
বাংলাদেশের হিন্দুদের ধর্মীয় কৃত্যাদির সঙ্গে পশ্চিমবঙ্গের হিন্দুদের মিল বেশি। হিন্দুরা বহু দেবতার পূজা করে। এর মধ্যে দেবতা, উপদেবতা এবং অপদেবতাও রয়েছেন। এখানে শক্তি ও মাতৃদেবীর পূজা হয় বেশি। শারদীয়া  দুর্গাপূজা প্রধান ধর্মীয় উৎসব। এ পূজা বসন্তকালে বাসন্তীপূজা নামে অনুষ্ঠিত হয়। দুর্গাপূজার পর ব্যাপকভাবে অনুষ্ঠিত হয়  সরস্বতী পূজা। দুর্গা শক্তির এবং সরস্বতী বিদ্যার দেবী। শক্তির দেবী হিসেবে  কালীপূজা বা শ্যামাপূজাও বাংলাদেশের সর্বত্র প্রচলিত।  জগদ্ধাত্রীপূজা স্বল্পপরিসরে হলেও দেখা যায়। সম্পদের দেবী হিসেবে প্রায় সকল হিন্দুগৃহে পূজিতা হন লক্ষ্মীদেবী। গৃহীদের ঘরে একটি লক্ষ্মীর আসন থাকে। প্রতি বৃহস্পতিবার লক্ষ্মীপূজা হয়। এ পূজায় কোনো ব্রাহ্মণ পুরোহিতের প্রয়োজন হয় না। দুর্গাপূজার পর শারদীয়া পূর্ণিমাতে বিশেষভাবে লক্ষ্মীপূজা হয়। একে বলা হয় কোজাগরী লক্ষ্মীপূজা। অন্যান্য পূজা ও উৎসবের মধ্যে উল্লেখযোগ্য  দোলযাত্রা,  রথযাত্রা, ঝুলনযাত্রা,  জন্মাষ্টমী, রাসযাত্রা, কার্তিকপূজা, শিবচতুর্দশী, নীলপূজা, অন্নপূর্ণাপূজা, গঙ্গাপূজা, সিদ্ধেশ্বরীপূজা, রটন্তী কালিকাপূজা, নাগপূজা,  মনসাপূজা, সূর্যপূজা, গণেশপূজা,  বিশ্বকর্মাপূজা, শীতলাপূজা, ওলাদেবীর পূজা ইত্যাদি। শ্রীকৃষ্ণের জন্মতিথি উপলক্ষে ঢাকার জন্মাষ্টমী মিছিল বহু প্রাচীন ও বিখ্যাত। দেশের অন্যান্য অঞ্চলেও জাঁকজমকের সঙ্গে এ মিছিল বের করা হয়। জগন্নাথদেবের রথযাত্রাও ব্যাপক উৎসাহ-উদ্দীপনার সঙ্গে পালিত হয়। দক্ষিণবঙ্গে সুন্দরবন এলাকায় দক্ষিণরায় এবং বনবিবির পূজা হয়।
উপরিউক্ত পূজাসমূহের মধ্যে কয়েকটি আছে পেশাভিত্তিক। যেমন গণেশপূজা করে সাধারণত ব্যবসায়ীরা, আর বিশ্বকর্মা পূজা করে কারিগরি পেশায় নিয়োজিত ব্যক্তিরা (কর্মকার, সুতার প্রভৃতি)। সরস্বতী পূজা করে বিশেষ করে ছাত্রছাত্রী এবং অধ্যয়ন-অধ্যাপনার সঙ্গে জড়িত ব্যক্তিরা। তাদের বিশ্বাস, বিদ্যাদেবী খুশি হয়ে তাদের বর প্রদান করবেন এবং তারা প্রকৃত শিক্ষায় শিক্ষিত হয়ে উঠবে। মনসাপূজা মূলত সাপের আক্রমণ থেকে রক্ষা পাওয়ার জন্য এবং  শীতলা,  ওলাদেবী ইত্যাদির পূজা করা হয় বসন্ত, কলেরা প্রভৃতি রোগব্যাধি থেকে মুক্ত থাকার জন্য।
ক্ষুদ্র পরিসরে কাঙ্ক্ষিত ফল কামনায় আরো অনেক পূজানুষ্ঠান ও ব্রতোপবাস পালিত হয়। এর মধ্যে উল্লেখযোগ্য শনিপূজা, সত্যনারায়ণপূজা, অক্ষয়তৃতীয়া, সীতানবমী,  ভ্রাতৃদ্বিতীয়া, জামাইষষ্ঠী, কাত্যায়নীব্রত,  চৈত্রসংক্রান্তি,  পহেলা বৈশাখ, সাবিত্রীব্রত, শিবরাত্রিব্রত, বিপত্তারিণীব্রত, মঙ্গলচন্ডীব্রত, সুবচনীব্রত, মহালয়া, দীপাবলী, পৌষপার্বণ ইত্যাদি। শনিপূজা শনির কুদৃষ্টি থেকে রক্ষা পাওয়ার জন্য করা হয়। ভাইয়ের মঙ্গল কামনায় ভ্রাতৃদ্বিতীয়া এবং জামাইয়ের কল্যাণ কামনায় করা হয় জামাইষষ্ঠী ব্রত। সাবিত্রীব্রত ও শিবরাত্রিব্রত করা হয় ভালো বর পাওয়ার জন্য, আর জন্মাষ্টমী ব্রত করা হয় কৃষ্ণের কৃপা লাভের জন্য। আসলে যেকোনো পূজা বা ব্রতের পশ্চাতেই কোনো-না-কোনো উদ্দেশ্য থাকে এবং ব্রতোপবাস সাধারণত পুরুষদের চেয়ে নারীরাই বেশি করে। এসব ব্যতীত নতুন ফসলাদি আহরণের সময় বা আহরণ শেষে  নবান্ন ধরনের বিভিন্ন অনুষ্ঠান পালিত হয়। রামায়ণগান, কীর্তনগান, রয়ানিগান ইত্যাদি ধর্মীয় অনুষ্ঠান হিসেবে বহুল প্রচলিত।
বাংলাদেশে সাকার দেব-দেবীর উপাসকের সংখ্যা বেশি হলেও নিরাকার ব্রহ্মের উপাসকও রয়েছে বেশকিছু সংখ্যক। তাদের মধ্যে ব্রাহ্মসমাজ এবং স্বরূপানন্দ ব্রহ্মচারীর অনুসারীরা উল্লেখযোগ্য। চৈতন্যদেব প্রবর্তিত বৈষ্ণবধর্মের অনেক অনুসারী আছে এখানকার হিন্দুসমাজে। তাছাড়া অনেক সাধক ও মহাপুরুষের অনুসারীও এখানে দেখা যায়। তাঁদের মধ্যে উল্লেখযোগ্য রামকৃষ্ণ পরমহংসদেব,  লোকনাথ ব্রহ্মচারী, রামঠাকুর,  জগদ্বন্ধু, অনুকূলচন্দ্র, স্বামী প্রণবানন্দ, স্বামী দয়ানন্দ,  হরিচাঁদ ঠাকুর, আনন্দমূর্তি প্রমুখ।
রাজা রামমোহন রায় এবং ঈশ্বরচন্দ্র বিদ্যাসাগরের নেতৃত্বে যে ধর্ম ও সমাজ সংস্কার আন্দোলন হয়েছিল, তার প্রভাব এখানেও পড়েছিল। সতীদাহ প্রথা ইংরেজ আমলেই বিলুপ্ত হয়। ধর্মীয় সংস্কারের কারণে এক সময়কার গৌরীদান ও কৌলীন্য প্রথায় বহুবিবাহও বন্ধ হয়েছে। ভারতের তুলনায় এখানকার হিন্দুসমাজ অনেক বেশি সংস্কারমুক্ত।  [রমারঞ্জন মুখার্জী]
গ্রন্থপঞ্জি  RC Majumder, The Cultural Heritage of India (Vol IV), RK Mission Institute of Culture, 1937; AL Basham, The Origins and Development of Classical Hinduism, Beacon Press, Boston, 1989.




হিন্দুধর্মীয় কল্যাণ ট্রাস্ট বাংলাদেশের হিন্দুদের ধর্মীয় কল্যাণ সাধনের উদ্দেশ্যে ১৯৮৩ সালে প্রতিষ্ঠিত একটি সরকারি প্রতিষ্ঠান। এর মুখ্য উদ্দেশ্য হিন্দুদের ধর্মচর্চায় এবং ধর্মীয় প্রতিষ্ঠানসমূহের প্রয়োজনীয় সংস্কার ও সংরক্ষণ কাজে সহায়তা করা। এর পরিচালনায় রয়েছে ২২ সদস্যবিশিষ্ট একটি ট্রাস্টিবোর্ড। ধর্ম মন্ত্রণালয়ের দায়িত্বপ্রাপ্ত মন্ত্রী পদাধিকার বলে এর সভাপতি। অন্যন্যা সদস্য দেশের ২১টি বৃহত্তর জেলা থেকে নির্দিষ্ট প্রক্রিয়ায় সরকার কর্তৃক মনোনীত হন। ট্রাস্টিবোর্ডের কার্যকাল তিন বছর।
প্রতিষ্ঠাকালে ট্রাস্টের মূলধন ছিল এক কোটি টাকা, ২০০০-২০০১ অর্থ বছরে তার পরিমাণ বৃদ্ধি পেয়ে হয় নয় কোটি টাকা। এ অর্থ বাংলাদেশের বিভিন্ন ব্যাংকে স্থায়ী আমানত হিসেবে জমা রাখা হয়েছে। প্রতি বছর এই জমাকৃত অর্থের লভ্যাংশ থেকে হিন্দুদের বিভিন্ন ধর্মীয় উৎসব পালন উপলক্ষে এবং উপাসনালয়ের উন্নয়নে অনুদান দেওয়া হয়। তবে প্রয়োজনের তুলনায় এ অর্থ যথেষ্ট নয় বলে সরকার ১৯৯৯ সাল থেকে বাৎসরিক উন্নয়ন কর্মসূচির আওতায় অতিরিক্ত আর্থিক সহযোগিতা প্রদানের বিধান প্রবর্তন করেছে।
প্রতিষ্ঠার পর থেকে ট্রাস্ট যেসব উন্নয়নমূলক কাজ করেছে সেগুলির মধ্যে উল্লেখযোগ্য হচ্ছে, মানিকগঞ্জের মানিকনগর গ্রামের ঐতিহাসিক বাসুদেব মূর্তি যথাস্থানে সংরক্ষণ, ঢাকেশ্বরী মন্দির ও দিনাজপুরের কান্তজী মন্দিরের সংস্কার সাধন এবং ধামরাইয়ের ঐতিহাসিক যশোমাধবের রথোৎসবের পৃষ্ঠপোষণ। ট্রাস্টের পক্ষ থেকে প্রতিনিধিরা ১৯৯৮ সালে ভারতে অনুষ্ঠিত বিখ্যাত কুম্ভমেলায় অংশগ্রহণ করেন।
ট্রাস্ট হিন্দুদের মন্দিরভিত্তিক একটি গণশিক্ষা কার্যক্রম শুরু করেছে, যা তাদের সার্বিক উন্নয়নে উল্লেখযোগ্য ভূমিকা রাখছে। এছাড়া ট্রাস্টের একটি গ্রন্থাগারও রয়েছে, যার পুস্তক সংখ্যা দুশতাধিক। তবে স্থায়ী কার্যালয়ের অভাবে এ গ্রন্থাগার সকলের জন্য উন্মুক্ত নয়। ট্রাস্টের তথ্যানুযায়ী বাংলাদেশে প্রায় বিশ হাজার ধর্মীয় প্রতিষ্ঠান রয়েছে। এসব প্রতিষ্ঠানে ধর্মীয় প্রাণচাঞ্চল্য সৃষ্টির লক্ষ্যে ট্রাস্ট এবং সরকার প্রতি বছর বিভিন্ন অংকের আর্থিক অনুদান দিয়ে থাকে, যার দ্বারা নানা প্রকার সংস্কার ও উন্নয়নমূলক কর্মকান্ড পরিচালিত হয়।  [মনোরঞ্জন রাজবংশী]




 হিমালয় পর্বতমালা
হিমালয় পর্বতমালা  বিশ্বের সর্বোচ্চ ও সর্বাপেক্ষা নবীন পর্বতশ্রেণী। এটি কোন একক শ্রেণী বা মালা নয়, বরঞ্চ একটি ধারাবাহিক শ্রেণী, একে অন্যের প্রায় সমান্তরাল ধারায় লম্বা দূরত্ব স্থাপন করেছে। আবার কোথাও দুটি ধারা এক সঙ্গে মিশে গেছে। এরই মধ্যে ছড়িয়ে ছিটিয়ে রয়েছে অসংখ্য উপত্যকা, অধিত্যকা আর বালিয়াড়ি। সমভূমি থেকে সারিবদ্ধ অনুচ্চ পাহাড়ের ভিত ধরে উচ্চ থেকে আরও উচ্চে উঠে গেছে হিমালয়ের শ্রেণী আর তার অভ্রবেদী চূড়াশৃঙ্গ, যেগুলোর মধ্যে রয়েছে সুবিখ্যাত মাউন্ট এভারেস্ট (৮,৮৪৮ মি), মাউন্ট K2 (৮,৬১০ মি), কাঞ্চনজঙ্ঘা (৮৫৮৫ মি) ইত্যাদি। এর মধ্যে কিছু পর্বতমালার গতি প্রধান হিমালয় বলয়ের অনুপ্রস্থ বা আড়াআড়ি। এগুলো হচ্ছে আসাম রেঞ্জ, মণিপুর রেঞ্জ, আরাকান ইয়োমা, পার্বত্য চট্টগ্রাম, পেগু ইয়োমা ইত্যাদি। হিমালয় ও অন্যান্য মধ্য এশীয় পর্বত পৃথিবীর ছাদ অর্থাৎ পামীর মালভূমি থেকে উত্থিত হয়ে বিভিন্ন দিকে ছড়িয়ে গেছে। পামীর মালভূমি থেকে হিমালয় ভারতীয় উপমহাদেশের উত্তর, পশ্চিম ও পূর্ব দিক বেষ্টন করে দক্ষিণ-পূর্ব দিকে বিস্তৃত হয়েছে। এই পর্বতশ্রেণীর পূর্বাঞ্চল পশ্চিমাঞ্চলের তুলনায় সংকুচিত এবং পরস্পরের খুব কাছাকাছি। এর ফলে আচমকা এগুলো সর্বোচ্চ উচ্চতায় উঠে গেছে। এ কারণেই এগুলোর তুষার আবৃত শৃঙ্গগুলো, যেমন কাঞ্চনজঙ্ঘা বাংলাদেশের উত্তরাঞ্চল থেকে দৃশ্যমান। হিমালয়ের প্রধান প্রধান শ্রেণীমালা আফগানিস্তান ও মায়ানমারের সীমান্ত মধ্যবর্তী প্রায় ৩০০০ কিমি স্থান জুড়ে বিরাজমান।
ভৌগোলিকভাবে হিমালয় পর্বত পাকিস্তানের গিলগিটে সিন্ধু নদী থেকে শুরু করে ভারত, তিববত, নেপাল, পূর্ব ভারত ও ভুটান হয়ে দক্ষিণপূর্ব তিববতে ব্রহ্মপুত্র নদের দক্ষিণাঞ্চলীয় বাঁক পর্যন্ত বিপুল স্থলভাগ জুড়ে রয়েছে। গুরুত্বপূর্ণ কিছু নদী, যেমন সিন্ধু (Indus), শতদ্রু (Sutlej), কালি, তিস্তা ও ব্রহ্মপুত্র আড়াআড়িভাবে হিমালয়ের বুক চিড়ে ছুটে চলেছে। সিন্ধু ও শতদ্রু নদীর মধ্যবর্তী হিমালয়ের অংশটুকু পাঞ্জাব ও কাশ্মীর হিমালয় নামে পরিচিত (৫৬৩ কিমি)। শতদ্রু ও কালি নদীর মধ্যবর্তী পরবর্তী অংশটি কুমায়ূন হিমালয় (৩২২ কিমি) এবং কালি ও তিস্তা নদীর মধ্যবর্তী তৃতীয় অংশটি নেপাল হিমালয় নামে পরিচিত। তিস্তা ও ব্রহ্মপুত্র মধ্যবর্তী চতুর্থ অংশটির নাম আসাম হিমালয় (৭২৪ কিমি)।
ভূতাত্ত্বিকভাবে হিমালয় পর্বতবলয়কে উপ-হিমালয় (শিওয়ালিক অবক্ষেপে গঠিত); নিম্ন হিমালয় (Lower Himalaya- উচ্চতা ১৫০০ থেকে ৩০০০ মিটার); উচ্চ হিমালয় (Higher Himalaya- উচ্চতা ৩০০০ থেকে ৮০০০ মিটার), সিন্ধু- জেইনবো (Zangbo) সন্ধি বলয় ও আন্তঃহিমালয় (Trans-Himalaya) - এ কয়টি ভাগে ভাগ করা যায়। উচ্চ হিমালয়ে ৮০০০ মিটারের ঊর্ধ্বে বেশ কয়েকটি বরফাচ্ছাদিত শৃঙ্গ রয়েছে, যেমন এভারেস্ট, অন্নপূর্ণা, মানাসলু।
মূলত ভারতীয় পে­ট ও এশিয়ান পে­টের মধ্যে এক সংঘর্ষের ফলে হিমালয়ের সৃষ্টি। আজ থেকে প্রায় ৪ কোটি বছর আগে  গন্ডোয়ানাল্যান্ড থেকে বিচ্ছিন্ন হয়ে ভারত পূর্বমুখে ভাসমান অবস্থায় এশীয় স্থলভাগের সঙ্গে ধাক্কা খায়। মধ্যবর্তী টেথিস সাগর দক্ষিণ তিববতের গর্ভে উত্তরমুখী অধোগমনের (subduction) দ্বারা হারিয়ে যায়, আর এই সংঘর্ষ হিমালিয় গিরিজনি বলয়ের সৃষ্টি করে। বিগত ৪ কোটি বছর ধরে প্রতিবছর প্রায় ৫ সেমি হারে ভারতীয় পে­টের অব্যাহতভাবে উত্তরমুখী বিচলন একে এশিয়ান পে­টের ভিতর ঠেলে দিয়েছে এবং ভারতের উত্তর প্রান্তের প্রচন্ড সংঘট (thrusting), হিমালয় পর্বতমালায় ও চীনে চ্যুতি ও ভূমিকম্প, তিববতে ফাটল ও চ্যুতি এবং হিমালয়ের উত্থান, যা আজও বছরে কয়েক মিলিমিটার হারে উঠছে, এসব কিছুই ফলত ব্যাপক সংকোচনের প্রতিফলন। হিমালয়ের ভূতাত্ত্বিক বিবর্তনের পেছনে কয়েকটি মডেলের ধারণা দেওয়া হয়েছে। প্রধানত সব মডেলেই এ ধারণার সমর্থন পাওয়া যায়, যে মেসোজোয়িক যুগে ভারতের উত্তরাঞ্চলীয় সঞ্চার (drift), ক্রিটেসিয়াস-প্রাক টারশিয়ারি যুগে সিন্ধু-সাংপো (Tsangpo) সন্ধিবলয় এবং সেনোজোয়িক যুগে ভারতীয় পে­ট ও এশিয়ান পে­টের মধ্যে সংঘর্ষ ও এর কারণে সৃষ্ট সংকোচন ও বিকৃতি হিমালয় পর্বত সৃষ্টির জন্য দায়ী।
ভারতীয় ও এশিয়ান পে­টের মধ্যে মহাদেশীয় সংঘর্ষ আনুমানিক ৬ কোটি ৫০ লক্ষ বছর থেকে ৪ কোটি ৫০ লক্ষ বছর আগে সংঘটিত হয়েছিল। মহাদেশীয় সংঘর্ষের পর হিমালয়ের উত্থান ও নগ্নীভবন কালের ধারায় কোন একরকম (uniform) ঘটনা ছিল না, বরং একটি সুদীর্ঘ ঘটনার অন্তর্গত উপাখ্যানমূলক (episodic) ছিল। প্রাপ্ত তথ্যাদির সংশে­ষণে যে ছবি ফুটে ওঠে তা হচ্ছে: প্রাক-মায়োসিন (২ কোটি ১০ লক্ষ থেকে ১ কোটি ৭০ লক্ষ বছর আগে) উত্থান-নগ্নীভবন পর্ব; উত্তর-মায়োসিন (১ কোটি ১০ লক্ষ থেকে ৭০ লক্ষ বছর আগে) উত্থান-নগ্নীভবন পর্ব এবং কোয়াটারনারি উত্থান-নগ্নীভবন পর্ব।
বাংলাদেশের বঙ্গীয় অববাহিকা উত্তরে পূর্ব হিমালয় ও পূর্বে ইন্দো-বার্মা শ্রেণীমালা থেকে প্রধানত আহূত গিরিজনি অবক্ষেপে পূর্ণ। পূর্ব হিমালয় থেকে একটি ব্যাপক প্রাচীন জলনিকাশ ব্যবস্থা (Paleo-drainage system) শিওয়ালিক বা ইন্দোব্রাহ্ম নদী নেমে এসে আজকের আসামের ভেতর দিয়ে প্রবাহিত হয়ে পূর্বদিক থেকে সিলেট খাদে (সুরমা অববাহিকা) গিরিজনি অবক্ষেপ এনে ফেলেছে। চট্টগ্রাম অঞ্চলের অবক্ষেপ এসেছে ইন্দো-বার্মা পর্বতশ্রেণী থেকে। যদিও বঙ্গীয় অববাহিকার মায়োসিন স্তরের গুরুত্বপূর্ণ অবক্ষেপের উৎস ছিল সম্ভবত হিমালয়ের পূর্বাঞ্চলের প্রথম দিককার উত্থানসমূহ।
হিমালয়ের ওপর সবিস্তার অনুসন্ধান ঊনবিংশ শতাব্দীর শেষের দিকে শুরু হলেও, পর্বতমালাটি সম্পর্কে প্রাপ্ত তথ্যের অধিকাংশই ১৯৫০ সালের পর থেকে অর্জিত। স্যার এডমন্ড হিলারী ও তেনজিং নরগে ১৯৫৩ সালে প্রথম পৃথিবীর সর্বোচ্চ গিরিশৃঙ্গ মাউন্ট এভারেস্টে আরোহণ করেন।
হিমালয় পর্বতমালার আত্মপ্রকাশ আমাদের গ্রহের নবজীবীয় (সিনোজোয়িক) ইতিহাসে একটি গুরুত্বপূর্ণ ঘটনা- শুধু এর ভূতাত্ত্বিক সংশে­ষের কারণেই নয়, বরং এশিয়ার প্রতিবেশগত ভারসাম্যে এর প্রভাবের কারণেও। বিশাল এই উপমহাদেশে তুষার-হিমবাহের একটিই আস্তানা, আর তা হচ্ছে হিমালয়- যার গগনস্পর্শী সুউচ্চ চূড়াগুলো স্থায়িভাবে জমাট বরফের বিস্তীর্ণ আস্তরণে ঢাকা; যেখান থেকে নেমে আসছে অসংখ্য ছোট-বড় হিমেল রসনা (tongues of ice) যেগুলো হিমবাহ (glacier) নামে পরিচিত। বাংলাদেশের সীমান্তের কাছে চিত্তাকর্ষক কয়েকটি হিমবাহ হচ্ছে ২৬ কিমি দীর্ঘ জেমু (সিকিম) ও কাঞ্চনজঙ্ঘা (দৈর্ঘ্য ১৬ কিমি)। হিমালয়ের আকাশ ছোঁয়া রংধনু চূড়াগুলো পর্বতারোহীদের হাতছানি দিয়েছে যুগ যুগ ধরে। প্রায় অগম্য এই সুউচ্চ চূড়ায় ভ্রমণের সুবিধা নেই, এমনকি বিমানপথেও নয়। কেবলমাত্র দক্ষিণাঞ্চলীয় পর্বত পাদদেশে যাওয়ার রেল সংযোগ রয়েছে। কাশ্মীর ও চীনের মধ্যে এবং ভারত থেকে নেপাল ও সিকিম হয়ে চীন পর্যন্ত রয়েছে পাকা রাস্তা। কাঠমান্ডু আর শ্রীনগরে রয়েছে বড় বিমানবন্দর। বরফ ঢাকা আর দারুণভাবে হিমায়িত হিমালয়ের দক্ষিণ ঢাল ভারত উপমহাদেশের গুরুত্বপূর্ণ নদীসমূহের উৎসভূমি, যার মধ্যে রয়েছে সিন্ধু, শতদ্রু, গঙ্গা আর ব্রহ্মপুত্রের মতো আন্তর্জাতিক সব নদী। বন্ধুরতার জন্য হিমালয় পর্বতমালায় মানুষের বসবাসযোগ্য অঞ্চলের পরিমাণ কম। অপ্রধান হিমালিয় শ্রেণীর একটি বৈশিষ্ট্যপূর্ণ বৈচিত্র্য এই যে, ভারতের সমভূমির দিকে মুখ করে থাকা এর দক্ষিণাঞ্চলীয় ঢালসমূহ এর উত্তরাঞ্চলীয় ঢালসমূহের চেয়ে অনেক বেশি খাড়া। আবার উত্তরাঞ্চলীয় এই ঢালগুলো প্রায় সর্বত্রই ঘন জঙ্গলাবৃত, যা উপরের দিকে ক্রমশই পাতলা হতে হতে এমন উচ্চতায় পৌঁছেছে, যেখানে ঠান্ডায় উদ্ভিদরাজির বেuঁচ থাকা সম্ভব নয়। সে স্থানে পর্বতমালা তুষার আর কঠিন বরফের প্রলেপে আচ্ছাদিত। দক্ষিণাঞ্চলীয় ঢালগুলো খুব খাড়া এবং সূর্যের কড়া অাঁচে এতই তপ্ত যে, সেখানে যেমন কোন উদ্ভিদ বাড়তে পারে না তেমনি বরফ জমতে পারে না। দক্ষিণের পর্বত পাদদেশীয় তরাই সমভূমি ঘনজঙ্গল আর জলাভূমিতে আবৃত। সেখানে অসংখ্য বন্যপ্রাণীর বাস। পর্বতের যে অংশ বঙ্গোপসাগর থেকে ধেয়ে আসা মৌসুমি বায়ুর আওতার মধ্যে সেখানে গাছ-গাছালির প্রাচুর্য খুবই বেশি, যেমন সিকিম। গ্রীষ্মমন্ডলীয় মৌসুমি বনাঞ্চলের গাছপালা থেকে আদ্র, স্যাঁতসেঁতে ও শুষ্ক পর্ণমোচী (deciduous) শাল বনের গাছপালার পার্থক্য লক্ষণীয়। আবার সিন্ধু ও কুনার উপত্যকায় মরুভূমির দেখা পাওয়া যায়। ঢাল যেখানে অল্প, সেখানে পশুচারণ ভূমি গড়ে উঠেছে। উপত্যকাময় অঞ্চলে চলেছে কৃষিকাজ। বাংলাদেশের সীমান্ত সংলগ্ন পূর্ব ভারতের প্রাণিকুলের মধ্যে রয়েছে বানর, হাতি, গন্ডার, বাঘ, চিতা, নকুল, লালপান্ডা ইত্যাদি। হিমালয়ের পক্ষিজগৎ খবুই সমৃদ্ধ। সর্পকুলের মধ্যে অজগর আর কেউটে উলে­খযোগ্য। পর্বতের পশ্চিমাঞ্চলে সীমিত পরিমাণে আকরিক লৌহ, স্বর্ণ ও নীলকান্তমণি পাওয়া যায়। হিমালিয় নদীসমূহ থেকে পর্যাপ্ত জলবিদ্যুৎ উৎপাদন ও সেচ উন্নয়নের সম্ভাবনা প্রচুর। সিমলা, নৈনীতাল, মুসৌরী ও দার্জিলিংয়ের মনোরম আবহাওয়ার কারণে ভারতের সমভূমি অঞ্চলের তাপদগ্ধ মানুষদের কাছে এগুলো স্বাস্থ্যনিবাস হিসেবে খুবই জনপ্রিয়। সুন্দর পরিষ্কার শীতের সকালে বাংলদেশের রংপুর ও পঞ্চগড় জেলা থেকে কাঞ্চনজঙ্ঘার তুষারাবৃতি চূড়াগুলো চোখে পড়ে।  [সিফাতুল কাদের চৌধুরী]




হিলালী, গোলাম মকসুদ  (১৯০০-১৯৬১)  শিক্ষাবিদ, ভাষাবিদ, সাহিত্যিক। ১৯০০ সালের ৩০ নভেম্বর সিরাজগঞ্জের ফুলবাড়িতে তাঁর জন্ম। তিনি  কলকাতা বিশ্ববিদ্যালয় থেকে ফারসি (১৯২৪) ও আরবিতে (১৯৩২) এমএ এবং বিএল (১৯২৭) ও ডিফিল (১৯৪৯) ডিগ্রি লাভ করেন। তাঁর গবেষণার বিষয় ছিল ‘ইরান ও ইসলাম: তাদের পারস্পরিক প্রভাব’।
গোলাম মকসুদ  টাঙ্গাইল জেলার করটিয়া কলেজে ফারসি ভাষার অধ্যাপক (১৯২৬) হিসেবে কর্মজীবন শুরু করেন; পরে তিনি বিভিন্ন সময়ে কৃষ্ণনগর কলজ, কলকাতার  প্রেসিডেন্সি কলেজ,  চট্টগ্রাম কলেজ ও রাজশাহী কলেজে অধ্যাপনা করেন। মাঝে দু বছর (১৯২৮-১৯৩০) তিনি পাবনা জজ কোর্টে ওকালতি করেন। ১৯৪০-৪১ সালে তিনি  চট্টগ্রাম বিভাগীয় স্কুলসমূহের সহকারী পরিদর্শকের দায়িত্বও পালন করেন।
রাজশাহী কলেজে অধ্যাপনাকালে তিনি রাজশাহী বরেন্দ্র রিসার্চ মিউজিয়ামের (১৯৫৭) কিউরেটর হিসেবে কাজ করেন। ১৯৫৭ সালের ৩০ নভেম্বর সরকারি চাকরি থেকে অবসর গ্রহণ করার পর তিনি সিরাজগঞ্জ কলেজের অধ্যক্ষ (১৯৫৭-১৯৫৮) ও বাংলা একাডেমীর গবেষণাধ্যক্ষের (১৯৫৯) দায়িত্ব পালন করেন। বাংলা, ইংরেজি, আরবি, ফারসিসহ প্রায় ১৮টি ভাষায় তিনি ব্যুৎপন্ন ছিলেন।
গোলাম মকসুদ বাংলা সাহিত্য-সংস্কৃতিতে ইসলামি জীবন ও প্রজ্ঞার প্রসারে নির্মোহভাবে গবেষণা করেন। ইংরেজি ও বাংলা ভাষায় রচিত তাঁর উল্লেখযোগ্য গ্রন্থ: হালিদা হানুম (১৯৩৩), A Manual of Persian Grammar (১৯৩৪), আল বেরুণী (১৯৩৭), Islamic Attitude Towards Non-Muslims (১৯৫২), হজরতের জীবননীতি (১৯৬৫), Perso-Arabic Elements in Bengali (১৯৬৭) ও Iran and Islam: Their Reciprocal Influence. সম্প্রতি  বাংলা একাডেমী থেকে হিলালী রচনাবলী (২ খন্ড) প্রকাশিত হয়েছে।
একনিষ্ঠ ধার্মিক গোলাম মকসুদ  সঙ্গীত, মানবতা ও মুক্তবুদ্ধির চর্চা এবং অসাম্প্রদায়িক জীবনবোধ ও নারী-স্বাধীনতায় বিশ্বাসী ছিলেন। ১৯৬১ সালের ১৭ ডিসেম্বর তিনি পরলোক গমন করেন।  [তসিকুল ইসলাম]




হিসাববিজ্ঞান  সাধারণভাবে কোন প্রতিষ্ঠানের লক্ষ্য এবং এর কর্মকান্ডের হিসাব সম্পর্কে প্রয়োজনীয় তথ্য সংগ্রহ ও প্রতিবেদন প্রকাশের তত্ত্ব, পরিমাপ রীতি ও প্রক্রিয়াকে বুঝায়। সংকীর্ণ অর্থে হিসাব হচ্ছে কোন প্রতিষ্ঠানের ব্যবসায়িক লেনদেন শনাক্তকরণ, পরিমাপকরণ, শ্রেণিকরণ, লিপিবদ্ধকরণ, হিসাবকাল শেষে ফলাফল নির্ধারণ এবং এর বিশ্লেষণ ও বিশদ ব্যাখ্যা প্রদান। প্রতিষ্ঠানের ব্যবস্থাপকগণ প্রতিষ্ঠানের মালিক ও অন্যান্য স্বার্থসংশ্লিষ্ট পক্ষের সাথে তথ্য আদান-প্রদানের স্বার্থে আর্থিক প্রতিবেদনের জন্য হিসাব প্রতিবেদন ব্যবহার করেন।
ব্যবহারিক ক্ষেত্রে হিসাব কতগুলি ধারাবাহিক পদক্ষেপ অন্তর্ভুক্ত করে, যেমন ব্যবসায়িক লেনদেন শনাক্তকরণ, পরিমাপকরণ ও হিসাবে লিপিবদ্ধকরণ এবং হিসাবকাল শেষে লিপিবদ্ধকরণ ঘটনা সংক্ষিপ্তকরণ ও প্রতিবেদনের মাধ্যমে তথ্য প্রকাশ। তথ্য আদান-প্রদানের জন্য কতগুলি আর্থিক বিবরণ প্রস্ত্তত ও প্রকাশ করা হয়। প্রতিবেদনগুলি হলো আয় বিবরণী/লাভ-ক্ষতি হিসাব, উদ্বৃত্ত-পত্র, নগদান-প্রবাহ বিবরণী এবং মূল্য সংযোজন বিবরণী। এছাড়াও ব্যবস্থাপনার স্বার্থে ব্যবস্থাপককে দৈনন্দিন বহু সমস্যার সমাধান দিতে হয়। এজন্য তার বিভিন্ন ধরনের প্রচুর তথ্যের প্রয়োজন হয়। এসব তথ্যের অধিকাংশই সরবরাহ করে প্রতিষ্ঠানের হিসাব বিভাগ। তাই, সমাজের প্রয়োজনে হিসাববিজ্ঞানের বহু শাখার উদ্ভব ঘটেছে। এগুলি হলো গঠনমূলক শাখা (হিসাবতত্ত্ব); ব্যবহারিক শাখা (উৎপাদন-ব্যয় হিসাব ও আর্থিক হিসাব); সমালোচনামূলক শাখা (আর্থিক নিরীক্ষা ও উৎপাদন-ব্যয় নিরীক্ষা), তথ্য আদান-প্রদান পদ্ধতি এবং পদ্ধতি-বিন্যাস শাখা (হিসাব পদ্ধতি পরিকল্পনা)।
বাংলাদেশের হিসাব ব্যবস্থা সম্পর্কে প্রথমেই বিভিন্ন ভিত্তিতে হিসাববিজ্ঞানের শ্রেণিবিভাগ সম্পর্কে বলতে হয়, যেমন ব্যক্তি মালিকানা প্রতিষ্ঠানের হিসাব, সরকারি মালিকানা/স্বায়ত্তশাসিত প্রতিষ্ঠানের হিসাব, বেসরকারি প্রতিষ্ঠানের হিসাব, সরকারি হিসাব। ব্যক্তিমালিকানাধীন প্রতিষ্ঠানের মালিকানার প্রকৃতির ওপর নির্ভর করে হিসাবকে বিভিন্ন ভাগে ভাগ করা হয়ে থাকে, যেমন একক মালিকানাধীন প্রতিষ্ঠানের হিসাব, অংশীদারি প্রতিষ্ঠানের হিসাব, যৌথ মালিকানাধীন প্রতিষ্ঠানের হিসাব এবং সমবায় প্রতিষ্ঠানের হিসাব। সব ধরনের হিসাব পদ্ধতি বাংলাদেশের বিভিন্ন আইন দ্বারা প্রভাবিত ও নিয়ন্ত্রিত। এছাড়া, ব্যবসায়ের ভিন্নতানুযায়ী (যেমন ব্যবসায়িক প্রতিষ্ঠান, সেবামূলক প্রতিষ্ঠান ও উৎপাদনকারী প্রতিষ্ঠান) হিসাব পৃথক পৃথক ধরনের হয়ে থাকে।
যৌথমালিকানা প্রতিষ্ঠানকে এর হিসাব প্রস্ত্ততকালে ১৯৯৪ সালের কোম্পানি আইনের হিসাব সম্পর্কিত ধারা ও তফশিল অনুসরণ করতে হয়। ঢাকা শেয়ার বাজারে তালিকাভুক্ত কোম্পানিগুলিকে ১৯৮৭ সালের সিকিরিউটিজ অ্যান্ড এক্সচেঞ্জ রুলস অনুযায়ী হিসাব তৈরি করতে হয়। এছাড়া একটি কোম্পানিকে আন্তর্জাতিক হিসাবমান কমিটি কর্তৃক প্রণীত ও বাংলাদেশ ইন্সটিটিউট অব চার্টার্ড একাউন্টেন্টস কর্তৃক গৃহীত মান প্রয়োগ করতে হয়। বাণিজ্যিক ব্যাংকগুলিকে ১৯৯১ সালের ব্যাংকিং কোম্পানি আইনের (ছক ‘এ’ ও ছক ‘বি’) ধারা এবং ১৯৯৩ সালের আর্থিক প্রতিষ্ঠান আইনের ধারা অনুযায়ী হিসাব প্রতিবেদন তৈরি করতে হয়। সম্প্রতি বাংলাদেশ ব্যাংক বাংলাদেশে সকল ব্যাংকের জন্য ৩০টি আন্তর্জাতিক হিসাবমান বাধ্যতামূলক করেছে। বীমা কোম্পানিগুলিকে ১৯৩৮ সালের বীমা আইনের ছক এ.বি.সি.ডি.ই এবং এফ অনুযায়ী তাদের আর্থিক বিবরণী প্রস্ত্তত করতে হয়। অংশীদারি কারবারের ক্ষেত্রে ১৯৩২ সালের অংশীদারি আইনের ধারা প্রযোজ্য।
স্বাধীনতার পর ১৯৭২ সালের বাংলাদেশ সরকার বাংলাদেশে সকল উৎপাদনকারী প্রতিষ্ঠানকে জাতীয়করণ করে এবং ব্যবস্থাপনার জন্য পাঁচটি কর্পোরেশন প্রতিষ্ঠা করে। কর্পোরেশনগুলি হলো বাংলাদেশ জুট মিলস কর্পোরেশন (বিজেএমসি), বাংলাদেশ টেক্সটাইল মিলস কর্পোরেশন (বিটিএমসি), বাংলাদেশ সুগার ও ফুড ইন্ডাস্ট্রিজ কর্পোরেশন (বিএসএফআইসি), বাংলাদেশ স্টিল ও ইঞ্জিনিয়ারিং কর্পোরেশন (বিএসইসি)। এই কর্পোরেশনগুলির জন্য পাঁচটি স্বাধীন হিসাব পদ্ধতি তৈরি করা হয়। এই নতুন হিসাব পদ্ধতির দুটি বিশেষ বৈশিষ্ট্য হলো সমরূপতা ও অবিভাজ্যতা। একটি কর্পোরেশনের অধীনে যতগুলি প্রতিষ্ঠান আছে সবার জন্য একই হিসাবপদ্ধতি অনুসরণ এবং একই হিসাব থেকে আর্থিক ও উৎপাদন ব্যয় সম্পর্কিত তথ্য সরবরাহ করতে হয়। তবে, ঐতিহ্যগতভাবে এই দু ধরনের তথ্যের জন্য দুটি হিসাব বই রাখা হয়। বাংলাদেশে বর্তমানে বৈদেশিক সাহায্যে বহু বেসরকারি প্রতিষ্ঠান কাজ করছে। এদের হিসাব রাখতে হয় ডোনেশন (ভলানটারি অ্যাকটিভিটিস) রেগুলেশন রুলস ১৯৭৮ অনুযায়ী।
বাংলাদেশ সরকারের হিসাবের জন্য একটি পৃথক বিভাগ রয়েছে। এ বিভাগটির দুটি শাখা: হিসাব শাখা ও নিরীক্ষা শাখা। এই দুটি শাখার প্রধান হিসেবে একজন কম্পোট্রলার ও অডিটর জেনারেল (সিঅ্যান্ডএজি) আছেন। প্রজাতন্ত্রের হিসাবরক্ষণ ও নিরীক্ষা কাজ তদারক করাই তার দায়িত্ব। তার বিভিন্ন দপ্তর এবং সেগুলিতে কর্মকর্তার সংখ্যা হচ্ছে: সাধারণ হিসাব নিয়ন্ত্রক, অতিরিক্ত সাধারণ পরিচালক (অর্থ): রেলওয়ে, সাধারণ নিয়ন্ত্রক (অর্থ): প্রতিরক্ষা, নিরীক্ষা তত্ত্বাবধায়ক এবং আর্থিক ব্যবস্থাপনা একাডেমি।
২০০১ সালের ডিসেম্বরে সাধারণ হিসাব নিয়ন্ত্রকের অধীনে যেসব প্রধান কর্মকর্তা ছিলেন তারা হলেন: প্রধান হিসাব অফিসার (২১), আঞ্চলিক হিসাব অফিসার (২০), জেলা হিসাব অফিসার (৬৪), উপজেলা হিসাব অফিসার (৪০০)।
রেলওয়ের অতিরিক্ত সাধারণ পরিচালক (অর্থ)-এর অধীনের কর্মকর্তাগণ হলেন যুগ্ম সাধারণ পরিচালক, অর্থ পরামর্শদাতা ও প্রধান হিসাব অফিসার (পূর্বাঞ্চল), অর্থ পরামর্শদাতা ও প্রধান হিসাব অফিসার (পশ্চিমাঞ্চল), অর্থ পরামর্শদাতা ও প্রধান হিসাব অফিসার (প্রকল্প)।
সাধারণ নিয়ন্ত্রক (প্রতিরক্ষা অর্থ)-এর অধীনের কর্মকর্তাগণ হলেন জ্যেষ্ঠ অর্থ নিয়ন্ত্রক (৫), অর্থ নিয়ন্ত্রক (৫), আঞ্চলিক অর্থ নিয়ন্ত্রক (৬)।
বাংলাদেশ সরকারের হিসাব ও নিরীক্ষা বিভাগের সাংগঠনিক কাঠামো ব্রিটিশ ভারত থেকে উত্তরাধিকার সূত্রে পাওয়া। ১৯১৯ সালের সংবিধান পুনর্গঠন ও ১৯৩৫ সালের ভারত শাসন আইন একজন স্বাধীন সাধারণ নিরীক্ষকের প্রয়োজনীয়তা অনুভব করে। ব্রিটিশ শাসনের শেষে, ১৯৫২ সালের পাকিস্তান (নিরীক্ষা ও হিসাব) অধ্যাদেশ, বাংলাদেশ আমলে শাসনতন্ত্রের ১২৭-১৩২ ধারা এবং ১৯৭৪ সালের সিঅ্যান্ডএজি (অতিরিক্ত কার্যক্রম) পূর্বের কেন্দ্রীভূত নিরীক্ষা ও হিসাব পদ্ধতির পুনরাবৃত্তি করে।
গণপ্রজাতন্ত্রী বাংলাদেশের রাষ্ট্রপতি কম্পোট্রলার ও অডিটর জেনারেলকে (সিঅ্যান্ডএজি) নিয়োগদান করেন। অডিটর জেনারেল প্রজাতন্ত্রের হিসাব, আইন-আদালতের হিসাবসহ সরকারের অন্যান্য অফিস ও কর্তৃপক্ষের হিসাব নিরীক্ষা ও প্রতিবেদনের মাধ্যমে মতামত দিয়ে থাকেন। এই উদ্দেশ্যে তিনি অথবা তার প্রদত্ত ক্ষমতাবলে অন্য যেকোন ব্যক্তি যেকোন সময় প্রজাতন্ত্রের চাকরিতে নিয়োজিত কোন ব্যক্তির অধিকৃত সমস্ত রেকর্ড, হিসাব, ভাউচার, দলিল, স্ট্যাম্প, ঋণপত্র, আমানত এবং সরকারের অন্যান্য মজুত পরীক্ষা করতে পারেন।
১৯৭৪ সালের সিওএজি অ্যাক্ট এবং ১৯৭৪ সালের দ্য কম্পোট্রলার ও অডিটর জেনারেল এডিশনাল ফাংশনস (সংশোধনী) আইন অনুযায়ী সিঅ্যান্ডএজি-কে কিছু হিসাব রাখার দায়িত্ব দেওয়া হয়। হিসাব দায়িত্বগুলি হলো: সরকারি হিসাবরক্ষণ, বাণিজ্যিক হিসাব তৈরি, আইনি জনকর্তৃপক্ষের হিসাব ও বেসামরিক প্রতিষ্ঠানের হিসাব, বণ্টন ও অর্থ হিসাব এবং সাধারণ আর্থিক বিবরণ তৈরি। ১৯৮৩ সালের সিঅ্যান্ডএজি ফাংশন (সংশোধনী) অধ্যাদেশ সিঅ্যান্ডএজি ব্যতীত অন্য ব্যক্তিকে দিয়ে প্রজাতন্ত্রের হিসাব রক্ষণের ক্ষমতা সরকারকে প্রদান করা হয়। এ আইন এখনও বাস্তবায়ন করা হয় নি। কিন্তু এর মাধ্যমে ১৯৮৫ সালে প্রতিটি মন্ত্রণালয়ে হিসাব অফিস স্থাপনের মাধ্যমে হিসাব বিভাগীয়করণের ভিত্তি স্থাপন করা হয়। এই নতুন পদ্ধতিতে একজন প্রধান হিসাব অফিসারকে এক বা একাধিক মন্ত্রণালয়ের হিসাব রাখার দায়িত্ব দেওয়া হয়।
সাবেক অফিসগুলি, যেমন সাধারণ হিসাবরক্ষক (বেসরকারি), সাধারণ হিসাবরক্ষক (পূর্ত, ওয়াপদা), সাধারণ হিসাবরক্ষক (ডাক, টেলিগ্রাফ ও টেলিফোন) ও অতিরিক্ত সাধারণ হিসাবরক্ষক (বিদেশ) স্বীকৃতি দেওয়া হয় এবং ২১টি বিভাগীয় (লাইন মন্ত্রণালয়) হিসাব অফিসে রূপান্তর করা হয়। প্রতিটিকে প্রধান হিসাবরক্ষকের অফিস নামকরণ করা হয়। ৩টি নিরীক্ষা তত্ত্বাবধায়কের অফিসকে পরিচালক (পূর্ত)-এর অফিস, পরিচালক (বেসামরিক)-এর অফিস এবং পরিচালক (ডাক, তার ও টেলিযোগাযোগ)-এর অফিস নাম দেওয়া হয়। ১৯৯৫ সালে, এই নিরীক্ষা অফিসকে সাধারণ নিরীক্ষা ডাইরেক্টরেট পুনঃনামকরণ করা হয়। সিওএজি-র অধীনের হিসাব শাখাকে ৩টি বিভাগে ভাগ করা হয়। বিভাগগুলি হলো বেসামরিক হিসাব, প্রতিরক্ষা হিসাব ও রেলওয়ে হিসাব।
বেসামরিক হিসাব (Civil Accounts)  ১৯৮৫ সালে সিএও অফিস স্থাপনের পর কেন্দ্রীয় হিসাব প্রধানের পদটি সাধারণ হিসাব নিয়ন্ত্রক হিসাবে পুনঃনামকরণ করা হয়। সাধারণ হিসাব নিয়ন্ত্রককে প্রজাতন্ত্রের সাধারণ হিসাব রাখার দায়িত্ব দেয়া হয়। ডাক, টেলিফোন ও টেলিগ্রাফ, পাবলিক ওয়ার্কস, জনস্বাস্থ্য, সড়ক ও প্রকৌশল এবং বন বিভাগ ছাড়া অন্যান্য বেসামরিক খরচপত্রের হিসাব রাখার জন্য সিএও-র ২১টি অফিস, জেলা হিসাবরক্ষকের ৬৪টি অফিস এবং উপজেলা হিসাবরক্ষকের ৪০০টি অফিস স্থাপন করা হয়। সিএও অফিসগুলিকে রাজধানী শহরের দায়িত্বসহ মন্ত্রণালয় বা বিভাগের সাথে সংযুক্ত করা হয়।
সিজিএ-র অধীনে ২০টি জেলায় ২০টি আঞ্চলিক হিসাব রক্ষক অফিসারের পদ রয়েছে। তারা তাদের অধীনস্থ জেলা হিসাবরক্ষক ও উপজেলা হিসাবরক্ষক থেকে মাসিক হিসাব গ্রহণ করে থাকে। উপজেলা ও জেলা হিসাবরক্ষক থেকে প্রাপ্ত হিসাব একীভূত করা আঞ্চলিক হিসাবরক্ষকের দায়িত্ব। অধিকন্তু, হিসাব মহানিয়ন্ত্রক ও প্রতিরক্ষা অর্থ মহানিয়ন্ত্রকের মাঝে লেনদেন হিসাব এবং হিসাব মহানিয়ন্ত্রক ও রেলওয়ের মাঝে হিসাব মীমাংসা করতে হয়।
১৯৮৩ সালের সিঅ্যান্ডএজি (অতিরিক্ত) সংশোধিত অধ্যাদেশ অনুযায়ী হিসাব ও নিরীক্ষা কাজ পৃথক করার জন্য আইনি কাঠমো নির্ধারণ করা হয় এবং সিঅ্যান্ডএজি-কে দৈনিক হিসাব কাজ থেকে অব্যাহতি দেওয়া হয়। চিফ একাউন্টস অফিসার তার মন্ত্রণালয়, বিভাগের জন্য এক বা একাধিক প্রিন্সিপাল একাউন্টস অফিসারের নিকট দায়ী থাকে। তারা মন্ত্রণালয় বা বিভাগের খরচাদি পরিশোধ করে, আর্থিক ব্যাপারে সচিবকে পরামর্শ প্রদান ও তথ্য সরবরাহ করে, মাসিক ও বার্ষিক হিসাব সমাপ্তকরণে সিজিএ-কে সাহায্য করে।
প্রশাসনিকভাবে তারা সিজিএ এবং সিঅ্যান্ডএজি-র অধীনস্থ হওয়া সত্ত্বেও দায়িত্ব সম্পাদনকালে সিএও-কে এক বা একাধিক সচিবের অধীনে থাকতে হয়। একজন সিএও-কে দ্বৈত দায়িত্ব পালন করতে হয়। বর্তমানে একজন সিএও কার্যের ক্ষেত্রে সচিবের অধীন, কিন্তু প্রশাসনিকভাবে সিঅ্যান্ডএজি-র অধীন।
বার্ষিক আর্থিক হিসাব ও বণ্টন হিসাব তৈরি সিঅ্যান্ডএজি-র দুটি প্রধান সাংবিধানিক দায়িত্ব। বাস্তবে, সিঅ্যান্ডএজি-র পক্ষে সিজিএ তার নিজস্ব হিসাব, পিটিওটি-র হিসাব, সিজিডিএফ রেলওয়ে থেকে প্রাপ্ত হিসাবের ভিত্তিতে আর্থিক হিসাব ও বণ্টন হিসাব তৈরি করে।
উক্ত বার্ষিক আর্থিক হিসাব সরকারের বার্ষিক প্রাপ্তি ও খরচ প্রদর্শন করে। দান অথবা ঋণ হিসেবে প্রাপ্ত অর্থ সরকারের বার্ষিক হিসাবের অন্তর্ভুক্ত। সিঅ্যান্ডএজি-র পক্ষে সিসিএ টিঅ্যান্ডটি বোর্ড এবং ডাক বিভাগের সম্পত্তি ও দায় প্রতিবেদন প্রস্ত্তত করে।
সরকারি হিসাব তৈরিতে মৌলিক হিসাব নীতি হলো নগদ ভিত্তিতে হিসাব। বাকিতে খরচ ও প্রাপ্তি সরকারি হিসাবে অন্তর্ভুক্ত হয় না। একইভাবে সম্পত্তি কেবল আর্থিক দফা অন্তর্ভুক্ত করে। কিন্তু ডাক, টিঅ্যান্ডটি এবং রেলওয়ে হিসাবে ভৌত পরিসম্পদ দেখানো হয়। এ হিসাবগুলি সরকারি আইনি হিসাবের বাইরে রাখা হয়।
বিভিন্ন মন্ত্রণালয় কর্তৃক প্রকৃত ব্যয় ও প্রকল্পিত ব্যয় এবং তাদের অধীনস্থ অফিস কর্তৃক প্রদত্ত উদাহরণের ব্যাখ্যা সহকারে বণ্টন হিসাব তৈরি করা হয়। সিজিএ, পিটিঅ্যান্ডটি অফিসিয়াল, সিজিডিএফ এবং অতিরিক্ত ডিজি (অর্থ), রেলওয়ে কর্তৃক তৈরি বণ্টন হিসাব সিঅ্যান্ডএজি-র পক্ষে যথাক্রমে বেসামরিক নিরীক্ষা পরিদপ্তর, পিটিঅ্যান্ডটি নিরীক্ষা পরিদপ্তর, প্রতিরক্ষা নিরীক্ষা পরিদপ্তর এবং রেলওয়ে নিরীক্ষা পরিদপ্তর নিরীক্ষা করে। নিরীক্ষার কাজের পর বণ্টন হিসাবগুলি সিঅ্যান্ডএজি-র নিকট জমা দেওয়া হয়। পরবর্তীকালে তার মতামত সহকারে নিরীক্ষা হিসাবগুলি অর্থ মন্ত্রণালয়ের সচিবের নিকট প্রেরণ করা হয়।
প্রতিরক্ষা হিসাব   সিঅ্যান্ডএজি-র প্রশাসনের অধীনে প্রতিরক্ষা অর্থ বিভাগের মহানিয়ন্ত্রক সামরিক হিসাব বিভাগের প্রধান হিসেবে কাজ করেন। ১৯৮২ সালে প্রতিরক্ষা কোর্সের জন্য সংশোধিত আর্থিক ব্যবস্থাপনা পদ্ধতি প্রচলনের সাথে সাথে সামরিক মহাহিসাব রক্ষকের প্রাক্তন অফিস পুনর্গঠন করে প্রতিরক্ষা মন্ত্রণালয়ের অধীনে প্রতিরক্ষা অর্থ মহানিয়ন্ত্রকের অফিস স্থাপন করা হয়।
সিজিডিএফ মাসিক ভিত্তিতে প্রতিরক্ষা সেবার হিসাব তৈরি করেন। এ কাজের জন্য তার অধীনে স্থলবাহিনী, নৌবাহিনী, বিমানবাহিনী, ওয়ার্কস এবং প্রতিরক্ষা ক্রয়ের জন্য ৫ জন ঊর্ধ্বতন অর্থনিয়ন্ত্রক এবং ২ জন অর্থনিয়ন্ত্রক (বিবিধ ও বিওএফ) নিয়োজিত আছেন। প্রতিরক্ষা কর্মচারীদের (অফিসার ব্যতীত) বেতন ও ভাতা হিসাবের জন্য যে পদ্ধতি অনুসরণ করা হয় তাকে সমর পদ্ধতি বলে এবং এতে ইমপ্রেস্ট পদ্ধতি অন্তর্ভুক্ত। সামরিক ও বেসামরিক অফিসারদের বেতন ও ভাতা প্রচলিত পূর্বনিরীক্ষা পদ্ধতিতে প্রদান করা হয়। সৈন্যদের বেতন ভাতার হিসাব রাখার দায়িত্ব একজন ঊর্ধ্বতন অর্থনিয়ন্ত্রক সেনার ওপর ন্যস্ত করা হয়। এ বিভাগে ২ জন অর্থনিয়ন্ত্রক (এফসি) এবং ৭ জন আঞ্চলিক অর্থনিয়ন্ত্রক (বগুড়া, কুমিল্লা, চট্টগ্রাম, যশোর, রংপুর, সাভার এবং লজিস্টিক এরিয়া) নিয়োজিত আছেন। আঞ্চলিক অর্থনিয়ন্ত্রকগণ কোড অনুযায়ী সম্ভাব্য দফার খরচের এবং স্থানীয় ক্রয়ের প্রতিবেদন তৈরি করেন। প্রতিবেদনটি এফসি বেতন-১ ও এফসি বেতন-২ এর দায়িত্বপ্রাপ্ত কর্মকর্তা ঊর্ধ্বতন অর্থনিয়ন্ত্রকের নিকট প্রেরণ করেন।
এফসি-১ অফিসারদের বেতন-ভাতা নিয়ে কাজ করে ও নিজস্ব এলাকার মাসিক হিসাব তৈরি করে এবং এসএফসি-র (স্থল) নিকট হিসাব প্রেরণ করে। এফসি-২ জুনিয়র কমিশন অফিসারদের এবং ব্যাঙ্কের মাধ্যমে ইম্প্রেস্ট পাঠিয়ে বাংলাদেশ স্থলবাহিনীর অন্যান্য পদের (নন-অফিসার) কর্মচারীদের বেতন-ভাতা নিয়ে কাজ করেন। ৩৪৭ জন ইম্প্রেস্ট হোল্ডার তাদের ইউনিট সেনাদের মাঝে অর্থ প্রদান করেন এবং এফসি-২ এর নিকট অবমুক্তিপত্র নম্বর সহকারে খরচের প্রতিবেদন দাখিল করেন। এ প্রতিবেদনটি ফিল্ড-পে অফিস কর্তৃক তৈরি হয় এবং প্রত্যেক সৈন্যকে প্রদত্ত অর্থের পরিমাণ দেখায়। ইম্প্রেস্ট হোল্ডারদের নিকট হতে প্রাপ্ত অবমুক্তিপত্রের ভিত্তিতে ফিল্ড-পে অফিসার একটি ব্যক্তিগত চলতি খতিয়ান (আইআরএলএ) রক্ষণ করেন। আইআরএলএ বকেয়া বেতন-ভাতা এবং আদায়যোগ্য অগ্রিমের বিস্তারিত বিবরণ প্রদান করে। এফপিও আদায় ও সমন্বয়ের মাসিক হিসাব তৈরি করেন এবং হিসাবটি এফসি পে-২ এর নিকট প্রেরণ করে। এফসি পে-২ একীভূত হিসাব তৈরি করে হিসাবটি এসএফসি (প্রতিরক্ষা)-এর নিকট মাসিক ভিত্তিতে প্রেরণ করে। ইম্প্রেস্ট হোল্ডারদের নিকট থেকে খরচের বিবরণ ও হিসাব এবং এফপিও থেকে প্রাপ্ত ব্যাঙ্ক কর্তৃক সরাসরি প্রদত্ত পেনশনের বিস্তারিত বিবরণের ভিত্তিতে এসব হিসাব তৈরি করা হয়। অর্থনিয়ন্ত্রক (লজিস্টিক) বিবিধ দফা, যেমন সেলুন, ধোপা, তেল-মসলা সরবরাহকারী প্রভৃতির দাবি পরিশোধ করে। স্থলবাহিনীর সরবরাহ কোরের টাটকা জিনিস, যেমন মাছ-মাংসের ঠিকা তৈরি এবং নিরীক্ষার জন্যও তিনি দায়িত্বপ্রাপ্ত। তিনি তার অধীনের সমস্ত লেনদেনের হিসাব রাখেন এবং তিনমাস ভিত্তিতে হিসাব এসএফসি (স্থলবাহিনী)-র নিকট প্রেরণ করেন। এই অফিস এটিজি (অ্যানুয়াল ট্রেনিং গ্রান্টস), ইটিজি (এডুকেশন ট্রেনিং গ্রান্টস), অগ্রিম এবং এর অধীনের স্থলবাহিনীর ইউনিটের হিসাবের নিরীক্ষার দায়িত্ব পালন করে। এসএফসি (স্থলবাহিনী) মাসভিত্তিতে এফসি-১ ও ২ এবং ৭ জন এএফসি থেকে হিসাব পেয়ে থাকেন। তিনি এ হিসাবগুলি একীভূত করে সিজিডিএফ-এর নিকট প্রেরণ করেন।
এসএফসি (নৌ)-এর অধীনে ৩ জন এএফসি আছেন। বর্তমানে ঢাকাতে একজন কাজ করছেন। চট্টগ্রাম ও খুলনার একজন করে এএফসি এখনও কাজ শুরু করেন নি। নৌবাহিনীর হিসাব পদ্ধতি অনেকাংশে পূর্বে বর্ণিত স্থলবাহিনীর হিসাবের মতো। নাবিকদের মধ্যে অর্থ বিতরণের জন্য ১১ জন ইম্প্রেস্ট হোল্ডার আছেন। ইম্প্রেস্ট হোল্ডারগণ অর্থনিয়ন্ত্রক (নৌ)-এর নিকট তাদের খবরের প্রতিবেদন জমা দেন। নৌ অর্থনিয়ন্ত্রক হিসাব তৈরি করে তা সিজিডিএফ-এর নিকট জমা দেন। বিমান বাহিনীর হিসাব প্রধান- এসএফসি (বিমান) ৪ জন এএফসি (ঢাকা, চট্টগ্রাম, যশোর এবং পাহাড় কাঞ্চনপুর, টাঙ্গাইল) এর সহায়তায় হিসাব কাজ সম্পাদন করেন। ঢাকা ব্যতীত অন্যান্য জায়গায় এএফসি-র অফিস এখনও কার্যকর হয় নি। বিমান বাহিনীর হিসাব পদ্ধতিও স্থলবাহিনীর হিসাব পদ্ধতির ন্যায়। বিমান বাহিনীতে ৬ জন ইম্প্রেস্ট হোল্ডার আছেন। তারা ইম্প্রেস্ট থেকে স্থানীয় ক্রয় ও বেতন-ভাতাদি প্রদান করেন। এই হিসাব এসএফসি (বিমান) কর্তৃক নিরীক্ষণযোগ্য। এসএফসি (বিমান) ইম্প্রেস্ট হোল্ডারদের কাছ থেকে প্রতিবেদন সংগ্রহ করেন এবং মাসিক হিসাব তৈরি করে সিজিডিএফ-এর নিকট প্রেরণ করেন।
নৌবাহিনী ব্যতীত প্রতিরক্ষা বাবদ সমস্ত হিসাব এসএফসি-এর (প্রতিরক্ষা ক্রয়) নিয়ন্ত্রণে। এসএফসি প্রতিরক্ষা ক্রয় মহাপরিচালকের অর্থ উপদেষ্টা হিসেবে কাজ করেন। তিনি প্রতিরক্ষা ক্রয়ের হিসাব তৈরি করেন এবং এ হিসাব সিজিডিএফ-এর নিকট প্রেরণ করেন। নৌবাহিনী ব্যতীত সামরিক প্রকৌশল সেবায় ঊর্ধ্বতন অর্থনিয়ন্ত্রক হচ্ছেন (ওয়ার্কস) একদিকে প্রধান হিসাব অফিসার এবং অপরদিকে অর্থ উপদেষ্টা। ৩৩টি গ্যারিসন ইঞ্জিনিয়ারের অফিসের প্রত্যেকটিতে একজন করে ইউনিট হিসাবরক্ষক এবং তিনজন এস্টেট অফিসার আছেন। এরা ভাউচারসহ মাসিক হিসাব এসএফসি-এর (ওয়ার্কস) নিকট প্রেরণ করেন। এসব ভাউচার পাবার পর এসএফসি পুনঃপরীক্ষা করে বাংলাদেশ ব্যাংকে অর্থ পরিশোধের ক্ষমতা প্রদান করেন। এই অর্থপরিশোধ ক্ষমতাবলে গ্যারিসন প্রকৌশলিগণ অর্থ পরিশোধের জন্য চেক প্রদান করেন। এসএফসি (ওয়ার্কস) ৩৬টি বিভাগ থেকে প্রেরণ করেন। সিজিডিএফ-এর প্রত্যক্ষ নিয়ন্ত্রণে এফসি (বিবিধ) প্রতিরক্ষা বিভাগে কর্মরত বেসামরিক কর্মচারীদের বেতন-ভাতা প্রদানের দায়িত্বে থাকেন। এফসি (বিবিধ) অফিসে ইম্প্রেস্ট পদ্ধতির পরিবর্তে প্রচলিত পূর্বনিরীক্ষা পদ্ধতিতে পরিশোধ করা হয়। এফসি (বিবিধ) মাসিক খরচের হিসাব তৈরি করে তা সরাসরি সিজিডিএফ-এর নিকট জমা দেন।
বাংলাদেশ অর্ডিন্যান্স ফ্যাক্টরি (বিওএফ) প্রতিরক্ষা মন্ত্রণালয়ে একটি বিশেষ প্রতিষ্ঠান। এখানেও বেতনসহ অন্যান্য খরচ পরিশোধের জন্য প্রচলিত পূর্বনিরীক্ষা পদ্ধতি ব্যবহার করা হয়। এফসি (বিওএফ) মাসিক হিসাব তৈরি করে তা সরাসরি সিজিডিএফ-এর নিকট একত্রীকরণের জন্য জমা দেন। সিজিডিএফ এসব হিসাব নির্ধারিত ছকে একত্রিত করে সরকারের কেন্দ্রীয় হিসাব তৈরির জন্য সিজিএ-এর নিকট জমা দেন। একই সঙ্গে তথ্যের স্বার্থে একত্রিত হিসাবের অনুলিপি অর্থ মন্ত্রণালয়, প্রতিরক্ষা মন্ত্রণালয়, তিন বাহিনীর প্রধান অফিস এবং প্রতিরক্ষা বিভাগে পাঠানো হয়।
আবণ্টন  সিঅ্যান্ডএজি-র পক্ষে প্রতিরক্ষা অর্থ-মহানিয়ন্ত্রক প্রতিরক্ষা বিভাগের আবণ্টন হিসাব তৈরি করেন। প্রতি অর্থবর্ষ শেষে সংশোধন সাপেক্ষে সংসদ প্রতিরক্ষা সেবায় প্রতি অর্থবছরের তহবিল অনুমোদন করে। সংশোধিত তহবিলই প্রতিরক্ষার চূড়ান্ত বাজেট আবণ্টন হিসাবে বিবেচিত হয়। বার মাসের প্রকৃত ব্যয় ও বিভিন্ন এফসি/এএফসি-অফিস থেকে প্রাপ্ত প্রাক্কলিত ব্যয় এবং প্রতিরক্ষা মন্ত্রণালয় কর্তৃক অনুমোদিত অতিরিক্ত খরচ সম্পর্কে মতামতের ভিত্তিতে সিজিডিএফ আবণ্টন হিসাব তৈরি করেন। নিরীক্ষা মতামতের জন্য এই আবণ্টন হিসাব ডিজি (প্রতিরক্ষা নিরীক্ষা)-র নিকট প্রেরণ করা হয়। পরবর্তীকালে এই আবণ্টন হিসাব অনুমোদন ও নিরীক্ষা প্রশংসার জন্য সিঅ্যান্ডএজি-এর নিকট প্রেরণ করা হয়। সিজিডিএফ-এর অফিস আর্থিক হিসাব তৈরি করে না কিন্তু সিজিডিএফ আর্থিক হিসাব তৈরির জন্য প্রয়োজনীয় তথ্যাদি সিজিএ-কে সরবারাহ করে।
রেলওয়ে হিসাব  বাংলাদেশ রেলওয়ের হিসাব রাখার জন্য সিঅ্যান্ডএজি যোগাযোগ মন্ত্রণালয়ে একজন অতিরিক্ত মহাপরিচালকে (অর্থ) নিয়োগদান করেন। তার অধীনে থাকেন একজন যুগ্ম মহাপরিচালক (অর্থ) এবং তিনজন এফএঅ্যান্ডসিএও (অর্থ উপদেষ্টা ও প্রধান হিসাব অফিসার)পূর্বাঞ্চলে একজন, পশ্চিমাঞ্চলে একজন এবং প্রকল্পে একজন।
১৯২৪ সালে স্যার উইলিয়াম অ্যাকওয়ার্থের সভাপতিত্বে গঠিত এক কমিটির সুপরিশক্রমে রেলওয়ে অর্থকে সাধারণ অর্থব্যবস্থাপনা থেকে পৃথক করা হয়। পাকিস্তান রেলওয়ের পূর্ববঙ্গে রেলওয়ে বাজেট ও পরবর্তীকালে বাংলাদেশ রেলওয়ে বাজেট ১৯৭৪ সালের ৩০ জুন পর্যন্ত পৃথকই থাকে এবং ১৯৮৩ সালের ১ জুলাই থেকে সাধারণ বাজেটের সঙ্গে একীভূত হয়। বাংলাদেশ রেলওয়ের হিসাব ব্যবস্থাকে এমনভাবে পরিকল্পনা করা হয় যে এটা একদিকে সরকারি বিভাগের প্রয়োজনীয়তা মেটায় এবং অপরদিকে ব্যাণিজ্যিক প্রতিষ্ঠানের প্রয়োজনীয়তাও মেটায়। এ পদ্ধতিটি ১৯৬০ সালে গৃহীত হয়। রেলওয়ের হিসাব পদ্ধতি একই সময়ে নগদান ও বাকি ভিত্তিতে নির্ভরশীল। একত্রিত ফান্ডের পরিবর্তে প্রত্যেক মাসের প্রাপ্তি ও পরিশোধের নিয়মিত হিসাব রাখা হয়। মাসিক হিসাব নির্ধারিত ফর্মে সরকারের নিকট প্রেরণ করা হয়। বাংলাদেশ ব্যাংক থেকে টাকা উত্তোলন ও জমার ভিত্তিতে সংক্ষিপ্ত প্রতিবেদন আকারে মাসিক হিসাব তৈরি করা হয়।
বাংলাদেশ রেলওয়ে ১৪ সার্কেলে বিভক্ত। এদের মাধ্যমে বাংলাদেশ রেলওয়ের লেনদেনগুলি সংঘটিত হয়। এই ১৪টি সার্কেলের, ৮টি চট্টগ্রাম ভিত্তিক পূর্বাঞ্চলে এবং ৬টি রাজশাহী ভিত্তিক পশ্চিমাঞ্চলে অবস্থিত। প্রতিটি হিসাব সার্কেল দৈনিক লেনদেনের বিস্তারিত হিসাব রাখে এবং এর থেকে আর্থিক উপদেষ্টা এবং প্রধান হিসাব অফিসারের নিকট প্রেরণের জন্য মাসিক হিসাব প্রতিবেদন প্রস্ত্তত করে। যদিও পশ্চিমাঞ্চলে রাজশাহীতে পৃথক এফএ এবং সিএও আছে তথাপি হিসাব চূড়ান্তকরণের দায়িত্ব পূর্বাঞ্চলের এফএ/সিএও-র উপর বর্তায়। এসব বিবরণ পাবার পর এফএ/সিএও (পূর্ব) নিজস্ব প্রাপ্তি ও পরিশোধের সাথে হিসাব চূড়ান্ত করে সিঅ্যান্ডএজি যোগাযোগ মন্ত্রণালয় ও অর্থ মন্ত্রণালয়ের অনুলিপিসহকারে সিজিএ-এর নিকট ‘মাসিক চলতি হিসাব’ নামে পরিচিত প্রতিবেদন জমা দেন। বাংলাদেশ রেলওয়ে বাজেটে প্রাক্কলিত অনুদান ও প্রকৃত খরচের তুলনা দেখানোর জন্য একটি আবণ্টন হিসাব তৈরি করে। এফএঅ্যান্ডসিএও (পূর্ব) আবণ্টন হিসাব সংগ্রহ করে। বাংলাদেশ রেলওয়ের মহাপরিচালক প্রাথমিক অঙ্ক থেকে প্রভেদের ওপর তার নিজের মতামত দেওয়ার পর স্বাক্ষর করেন। অতঃপর, নিরীক্ষার জন্য এ হিসাব রেলওয়ের মহাপরিচালকের নিকট এবং সিঅ্যান্ডএজি-র অনুমোদনের জন্য তার নিকট প্রেরণ করা হয়। এফএ এবং সিএও-র প্রশাসনিক নিয়ন্ত্রণে ম্যানেজার (নগদান ও বেতন)-কে নগদান প্রাপ্তি ও সমস্ত অনুমোদিত খরচ প্রদানের হিসাব রাখার দায়িত্ব দেওয়া হয়। সহকারি ক্যাশিয়ার রেলস্টেশন থেকে প্রদত্ত অর্থ ও বহিঃপক্ষ থেকে জমাকৃত অর্থ গ্রহণ করেন। ম্যানেজার (প্রদান ও বেতন) (সরবরাহকারী/ঠিকাদার)-এর অধীনে বিভাগীয় পে-মাস্টার/ সহকারী পে-মাস্টার অর্থ প্রদান করে থাকেন।
বাংলাদেশ রেলওয়ে বাংলাদেশ ব্যাংকের হিসাব নং ৩-এর মাধ্যমে সকল আর্থিক লেনদেন পরিচালনা করে। ব্যাংক সকল জমা ও উত্তোলনের হিসাব রাখে এবং অর্থ মন্ত্রণালয়ে অনুলিপি সহকারে উক্ত সমন্বিত হিসাব এফএ এবং সিএও-র নিকট পাঠায়। বাংলাদেশ রেলওয়ের রাজস্ব অর্জন সংক্ষেপ-X (যাত্রী থেকে আয়), সংক্ষেপ-Y (মাল থেকে আয়) এবং সংক্ষেপ-Z (বিবিধ আয়) এই তিন শ্রেণিতে ভাগ করা হয়। বাংলাদেশ রেলওয়ের রাজস্ব ব্যয়গুলি সাধারণ প্রশাসন (অফিসার ও স্টাফের বেতন-ভাতা, পেনশন-গ্র্যাচুইটি সম্পর্কিত খরচ), মেরামত ও সংরক্ষণ (রেলওয়ে সম্পত্তির সংরক্ষণ ব্যয় এবং সংরক্ষণকারী স্টাফের বেতন-ভাতা) এবং পরিচালন-ব্যয় (রেলসেবার পরিচালন ব্যয়)। রেলওয়ের নতুন সম্পদ তৈরির জন্য মূলধন জাতীয় ব্যয় সংঘটিত হয়। সরকারের উন্নয়ন প্রকল্প থেকে এ ব্যয় বহন করা হয়।  [মো. শামসুল আলম খান]




হুঁকা  আরবি শব্দ হুক্কার অপভ্রংশ রূপ এর অর্থ গোলাকার কৌটাবিশেষ। বাংলাসহ দক্ষিণ এশিয়ার বিভিন্ন ভাষায় হুঁকা শব্দটি প্রচলিত। হুঁকা বলতে বোঝায় ধূমপানের বিশেষ কৌশল বা তদুদ্দেশ্যে ব্যবহূত যন্ত্র। মুগল যুগে এদেশে ব্যবসারত ইংরেজ ও অন্যান্য ইউরোপীয়রা হুঁকাকে সম্বোধন করত ‘হাবল-বাবল’ (hubble-bubble)। ধূমপানের সময় হুঁকা থেকে বুদ্বুদ শব্দে ধোঁয়া নির্গত হতো বলে উক্ত নামকরণ করা হয়।

 বিভিন্ন ধরনের হুঁকা
পৃথিবীর অন্যান্য দেশের মতোই বাংলার লোকজনও উত্তেজক মাদক হিসেবে নানা ধরনের ধূমপানে অভ্যস্ত ছিল। তামাকের সিগারেট প্রচলনের পূর্বে ধূমপানের উপাদান ছিল গাঁজা, আফিম, ভাং ও অন্যান্য মাদক দ্রব্য। তামাকের আদি উৎপত্তিস্থল দক্ষিণ আমেরিকা, পশ্চিম ভারতীয় দ্বীপপুঞ্জ ও মেক্সিকো। সতের’শ শতাব্দীর দিকে পর্তুগিজরা এদেশে তামাকের প্রচলন করে। অতি দ্রুতই বাংলায় তামাক সেবন জনপ্রিয় ও একটি সাধারণ নেশায় পর্যবসিত হয়। তামাক সেবনের অভ্যাস তৈরিতে বাঙালিরা উপাদান হিসেবে আমেরিকান তামাকই শুধু গ্রহণ করে। এক্ষেত্রে তারা আমেরিকান পাইপ পদ্ধতিকে গ্রহণ করে নি।
হুঁকা অনেক রকম হয়ে থাকে। নৃতাত্ত্বিক তথ্যানুযায়ী, প্রায় সব গোষ্ঠী বা শ্রেণির মধ্যে অতীতকালের মতোই এখনও স্ব স্ব বৈচিত্র্যময় হুঁকার প্রচলন লক্ষ্য করা যায়। দরিদ্ররা যে সহজ পদ্ধতির হুঁকা ব্যবহার করে তা নারকেলের খোল (মালা) বা মাটির পাত্র দিয়ে তৈরি। তাতে একটি ছিদ্র করা থাকে। এর সঙ্গে বাঁশের বা কাঠের নল সংযুক্ত করা হয় এবং ছিলিম বা কল্কি নামের একট ছোট পাত্র নলের মাথায় জুড়ে দেওয়া হয়। ছিলিম বা কল্কি হচ্ছে একটি ফাঁপা কৌণিক ছোট পাত্র যাতে ধূমপানের জন্য প্রস্ত্ততকৃত তামাক ও জ্বলন্ত কাঠকয়লা পুরে দেওয়া হয়। ছিলিম বলতে একইসঙ্গে ধূমপানের তামাক ও তার আধারকে বোঝায়। ধূমপায়ীদের সাধারণ কথাবার্তায় শব্দটি এভাবে প্রযুক্ত হয় যে, ‘আরেক ছিলিম দাও’ যেমন করে বলা হয় ‘আরেকটা সিগারেট বা আরেক গ্লাস চলবে’ ইত্যাদি। হুঁকায় ব্যবহারের জন্য তামাক পাতাকে কেটে গুঁড়া করা হয় এবং ঝোলাগুড় বা চিটাগুড়ের সঙ্গে ভালভাবে মাখানো হয়। সাধারণ হুঁকায় ধূমপানের সময় নারকেলের মালায় বা পাত্রের গায়ের ছিদ্র দিয়ে ধোঁয়া টানতে হয়।
উচ্চ, অভিজাত শ্রেণির ব্যবহূত হুঁকাকে বলা হয় ফারসি (পার্শিয়ান) হুঁকা যার নিচের অংশের গঠনাকৃতি অন্যান্য হুঁকার চেয়ে ভিন্ন ও বিচিত্র। সাধারণ হুঁকায় যে ধরনের ছিদ্র থাকে, ফারসি হুঁকায় তার বদলে থাকে একটি পাইপ বা নল। ফারসি হুঁকার গায়ে ও ছিলিম পাত্রে নানা কারুকার্য থাকে। অভিজাত ব্যক্তিবর্গ উন্নতমানের তামাক ব্যবহার করে যা উৎকৃষ্ট চিটাগুড় ও অন্যান্য সুগন্ধিযুক্ত মসলাপাতি দিয়ে মাখানো হয়। রাজকীয় ব্যক্তি, জমিদার, অভিজাত ও বিত্তবান শ্রেণির হুঁকা বিচিত্র কারুকার্যে নকশামন্ডিত করা হতো।
বর্তমানে অভিজাত হুঁকা প্রায় লুপ্ত হওয়ার পথে। পূর্বে এসব অলঙ্করণযুক্ত সুদৃশ্য হুঁকা প্রস্ত্তত করার জন্য বিশিষ্ট কারিগর থাকত। ছিলিম প্রস্ত্ততের জন্যও ছিল সুদক্ষ অনুচর। তাদের বলা হতো হুঁকা বরদার। এরা বংশপরম্পরায় তাদের প্রভু ও উত্তরাধিকারীদের সেবা প্রদান করত। এভাবে হুঁকা বরদার হয়ে ওঠে সমাজের বিশেষ এক কর্মজীবী সম্প্রদায়।
উচ্চ অভিজাত শ্রেণির হুঁকা সাধারণত নানা ধাতব দিয়ে তৈরি হতো। এতে ছিল ফাঁপা ও দীর্ঘ সরু নল। ধূমপানের নল হতো বেশ লম্বা যাতে হুঁকা স্থানান্তর না করেও দূর থেকে হুঁকায় ধূমপান করা যায়। সুসজ্জিত হুঁকাটি একটি নির্দিষ্ট স্থানে রাখা হতো, লম্বা নলটিকে কুন্ডলী পাকিয়ে হুকার গায়ে জড়িয়ে দেওয়া হতো। উক্ত নলকে নানা রং ও অলঙ্করণে সাজানো হতো যা ছিল হুকা মালিকের সম্পদ ও বিলাসিতার পরিচায়ক। ছিলিম তৈরির ক্ষেত্রে এই সম্পদ ও বিলাসিতার পরিচয় বেশি প্রদর্শিত হতো। ছিলিম প্রস্ত্ততকরণে ব্যবহূত হতো তামাক, চিটা গুড়, মদ, সুগন্ধিযুক্ত নির্যাস, ফল এবং মসলার মিশ্রণ। এরকম রাজকীয় ছিলিমের উদ্দেশ্যই ছিল দরবারের লোকজনকে নিজের বৈভব প্রদর্শন করে বিমোহিত করা। হুঁকা ব্যবহারের সুবর্ণযুগে এটি ছিল ব্যক্তির আভিজাত্য ও পদমর্যাদা প্রদর্শনের বস্ত্ত। হুকায় তামাক পরিবেশন ত্রুটিযুক্ত বা নিম্নমানের হলে ব্যক্তির মর্যাদা ক্ষুন্ন হতো।
হুঁকা বরদার নিয়োগের ফলে কিছুসংখ্যক মানুষের কর্মসংস্থান হয়েছিল। তৎকালে পুণ্যাহ উৎসবে, বাঈজী নাচে, ভোজ অনুষ্ঠানে হুঁকা পরিবেশন ছিল অপরিহার্য। প্রত্যেক অভিজাত ব্যক্তিই কোন উৎসবে যোগদানের সময় হুঁকার বরদারসহ সঙ্গে কিছুসংখ্যক ভৃত্য রাখতেন। হুঁকা বরদারের কাজ ছিল প্রভুর ধূমপানের ছিলিমকে সবসময় জ্বালিয়ে রাখা। এদেশীয় রাজন্যবর্গ ও অভিজাতদের অনুকরণে ইউরোপীয় ব্যবসায়ী গোষ্ঠীও ধূমপানের জন্য হুকা ব্যবহার করতে শুরু করে। হুঁকা বরদারের এতই গুরুত্ব ছিল যে, বাংলার গভর্নর জেনারেল ওয়ারেন হেস্টিংস একসময় এরকম নির্দেশ দেন যে, তাঁর ভোজসভায় আমন্ত্রিত অতিথিরা যেন হুকা বরদার ব্যতীত অন্য কোন ভৃত্য সঙ্গে না নিয়ে আসে।
সমাজকাঠামো, আর্থব্যবস্থা ও প্রযুক্তি পরিবর্তনের সঙ্গে সঙ্গে হুঁকায় ধূমপান ব্যবস্থাটিরও বিশেষ পরিবর্তন ঘটেছে। বর্তমানে উচ্চশ্রেণির মধ্যে হুঁকার পরিবর্তে চুরুট ও সিগারেট ব্যবহূত হচ্ছে এবং স্বল্প আয়ের লোকজনের মধ্যে বিড়ির প্রচলন বেড়েছে। তবে, গ্রামাঞ্চলে এখনও হুঁকা ধূমপানের ক্ষেত্রে তার প্রাধান্য বহাল রেখেছে।  [সিরাজুল ইসলাম]




হুগলি নগরী ষোল শতকে  পর্তুগিজদের দ্বারা প্রতিষ্ঠিত। হুগলি নদীর ঠিক পশ্চিম তীরে অবস্থিত এবং বর্তমানে ভারতের পশ্চিমবাংলার একই নামের জেলার প্রধান কেন্দ্র। বর্তমানে এটি মহাসড়ক ও রেল যোগাযোগের একটি গুরুত্বপূর্ণ কেন্দ্র। ষোল শতকে পর্তুগিজদের বসতি স্থাপনের পূর্বে হুগলি ছিল ভাগীরথী নদীর ডান তীরের একটি ছোট গ্রাম। সাতগাঁও থেকে পশ্চিম দিকে দুই মাইল মতো দূরত্বে গ্রামটিতে ছিল মাত্র কয়েকটি খড়ের কুঁড়ে ঘর ও বাঁশ ঝাড়ের সমাহার। এখানে পর্তুগিজ বণিকরা হিজলী থেকে আনা লবণ বোঝাই জাহাজ নিয়ে আসত এবং লবণ বিক্রি করে চলে যেত। তখন এটি ছিল শুধুই একটি গঞ্জ বা হাট। ১৫৭৮ খ্রিস্টাব্দে পেড্রো ট্যাভারসের নেতৃত্বে একটি ফিরিঙ্গি প্রতিনিধি দল সম্রাট  আকবর-এর (১৫৫৬-১৬০৫ খ্রি) সাথে সাক্ষাৎ করে এবং বাংলায় পর্তুগিজদের জন্য একটি শহর স্থাপন করার অনুমতি লাভ করে। তাদেরকে সেসময় পূর্ণ স্বাধীনতা দেওয়া হয়, এমনকি তারা ধর্ম প্রচার, ধর্মান্তকরণ এবং চার্চ নির্মাণেরও অনুমতি লাভ করে। এই মিশনের প্রকৃত ফল হলো ১৫৭৯ খ্রিস্টাব্দে  ফরমান লাভ এবং হুগলিতে পর্তুগিজ উপনিবেশ প্রতিষ্ঠা। ১৫৯৯ খ্রিস্টাব্দে এখানেই একটি গ্রামে বিখ্যাত অগাস্টান গীর্জা নির্মিত হয়। এই এলাকাটিই পরবর্তীকালে ব্যান্ডেল (বন্দর-এর পর্তুগিজ রূপ) নামে পরিচিত হয়। এছাড়াও জেসুইটদের জন্য এখানে কলেজ, অনাথ-আশ্রম ও আরও কিছু ছোট-খাটো ধর্মীয় প্রতিষ্ঠান নির্মিত হয়। এভাবেই পর্তুগিজদের এক সময়ের উপনিবেশ হুগলি একটি উন্নত নগরে পরিণত হয়।
পর্তুগিজ উৎস থেকে জানা যায় যে, ষোল ও সতের শতকে বাংলার সব বাণিজ্য বন্দরের মধ্যে সবচেয়ে উন্নত, সবচেয়ে সম্ভাবণাময় ও সর্বাধিক জনবহুল বন্দর ছিল এই হুগলি বন্দর। বন্দর হিসেবে হুগলির গুরুত্বের কারণে এর মর্যাদা বৃদ্ধি পায় এবং নাম হয় পোর্টো পিকুয়েনো বা ছোট বন্দর। এই মর্যাদা এতদিন পর্যন্ত সাতগাঁও ভোগ করে আসছিল। ভারত, চীন, মালাক্কা ও ম্যানিলা থেকে অসংখ্য জাহাজ এখানে নোঙর করত। হিন্দুস্থানী, মোঙ্গল, পারস্যদেশীয় ও  আর্মেনীয় বণিকগণ এখানে আসা শুরু করে। প্রথম দিকে বন্দরটি ছিল সকলের জন্য উন্মুক্ত, না ছিল কোন দুর্গ, না কোন প্রতিরক্ষা প্রাচীর, এমনকি এর চারপাশে প্রতিরক্ষার জন্য কোন খাড়িও ছিল না। কিন্তু সতের শতকে বন্দরটির বর্ধিত সম্ভাবনা ও এর জনসংখ্যা পর্তুগিজ কর্তৃপক্ষের দৃষ্টি আকর্ষণ করে। মুগল সম্রাটের অনুমতিতেই পর্তুগিজসহ হুগলির অধিবাসীরা প্রতিরক্ষা ও স্থানীয় ব্যবস্থাপনা নিজেরাই পরিচালনা করত। অবশ্য এলাকাটি তখনও সম্রাটের এখতিয়ারে ছিল। স্পেন ও পর্তুগালের রাজা হুগলিতে মেয়র হিসেবে জনৈক ক্যাপ্টেন কনভিডরকে মনোনীত করেন। চার জন সহকারী তাকে সহযোগিতা করতেন। গোয়ার দূরত্বের কারণে সিংহলের (শ্রীলঙ্কা) গভর্নরের তত্ত্বাবধানে দেওয়া হয় বন্দরটির প্রতিরক্ষার দায়িত্ব। জনগণের ভোটে নির্বাচিত একজন গভর্নর প্রতি বছর এই দায়িত্ব প্রাপ্ত হতেন। সময়ের সাথে সাথে বহু ফিরিঙ্গি হুগলিতে জমা হয় এবং বেশ বড় বড় ভবন নির্মাণ করে এবং সেগুলিকে কামান, গোলা-বারুদ ও অন্যান্য আগ্নেয়াস্ত্রে শক্তিশালী করে।
কিন্তু খুব শীঘ্রই শহরের রাজনৈতিক অস্থিরতা ও সেই সাথে পর্তুগিজদের নৈতিক অধোপতন ও জলদস্যুতায় তাদের আগ্রহের কারণে মুগল সম্রাট  শাহজাহান (১৬২৮-১৬৫৮ খ্রি) বাংলার সুবাহদার  কাসিম খানকে হুগলি অধিকার, পর্তুগিজ শক্তি ধ্বংস ও তাদের বন্দি করার নির্দেশ দেন। কাসিম খান ১৬৩২ খ্রিস্টাব্দের ২০ জুন হুগলি অবরোধ করেন এবং ১৫ সেপ্টেম্বর তা দখল করেন। এই অভিযানের শুরু হতে শেষ পর্যন্ত প্রায় দশ হাজার পর্তুগিজ নিহত, গোলা-বারুদে বিধ্বস্ত, পানিতে ডুবে অথবা আগুনে পুড়ে মারা যায়। অন্যদিকে রাজকীয় বাহিনী প্রায় এক হাজার সৈন্য হারায়।
পর্তুগিজরা বিতাড়িত হওয়ার পর  শাহ সুজার সুবাহদারি আমলে ১৬৫১ খ্রিস্টাব্দে ইংরেজ  ইস্ট ইন্ডিয়া কোম্পানি হুগলিতে তাদের ফ্যাক্টরি স্থাপন করে। কিন্তু পরবর্তীকালে মুগল ও ইংরেজদের দ্বন্দ্বের কারণে ইংরেজরা ১৬৭০ খ্রিস্টাব্দের ২৪ আগস্ট হুগলি ছেড়ে সুতানটিতে বসতি স্থাপণ করে। পরে ১৬৯০ খ্রিস্টাব্দে  কলকাতার উত্থান হুগলির পতন ঘটায়। যদিও রাজনৈতিক দৃষ্টি কোণ থেকে শহরটি তার পূর্বেকার জৌলস হারায় তথাপি মুর্শিদাবাদের উত্থানের পূর্ব পর্যন্ত সাংস্কৃতিক দিক থেকে শিয়া বসতি এবং শিয়া ধর্মতত্ত্ব ও পারস্য সংস্কৃতির একটি গুরুত্বপূর্ণ কেন্দ্র হিসেবে তার মর্যাদা ধরে রাখতে সক্ষম হয়। বন্দর শহরটি ১৭৫৭ খ্রিস্টাব্দের ১০ জানুয়ারি ইংরেজদের দ্বারা ব্যাপকভাবে আক্রান্ত, লুণ্ঠিত ও ভষ্মিভূত হয়।
শহরের ঐতিহাসিক নিদর্শন হিসেবে এখনও টিকে আছে একটি মুসলিম  ইমামবারা (শিয়া সম্প্রদায়ের মিলনস্থল) ও ১৬৬০ খ্রিস্টাব্দে নির্মিত একটি পর্তুগিজ চার্চ। ইংরেজ শাসনামলে হুগলি শহরটিতে পুনরায় কিছু উন্নতি সাধিত হয়। ১৮৬৫ সালে হুগলি ও চুঁচুড়া একত্রে একটি পৌরসভা হিসেবে আবির্ভুত হয়। বর্তমানে হুগলি জেলা পশ্চিমবাংলার একটি অন্যতম শিল্প নগরী।  [মোঃ আখতারুজ্জামান]
গ্রন্থপঞ্জি  JJA Campos, History of the Portuguese in Bengal, Calcutta, 1919; JN Sarkar (ed.), History of Bengal, vol-II, Dhaka University, 3rd impression, 1976.




হুগলি মোহসীন কলেজ  হাজী মুহম্মদ মোহসীন ফান্ডের অর্থানুকুল্যে ১৮৩৬ সালের ১ আগস্ট এর যাত্রা শুরু করে। কলেজটি পশ্চিমবঙ্গের হুগলি জেলার চুঁচুড়ায় অবস্থিত। চিরকুমার মোহসীন ১৮০৬ সালের এপ্রিল মাসে ট্রাস্ট প্রতিষ্ঠার দলিল সম্পাদন করেন এবং তাঁর সম্পত্তি থেকে পুঞ্জিত আয়ের ব্যবস্থা করার জন্য দুজন মুতাওয়াল্লী নিয়োগ করেন। তিনি তাঁর সম্পদকে নয়টি ভাগে বিভক্ত করেন যার মধ্যে তিনভাগ ধর্মীয় কাজে উৎসর্গীকৃত হয়, চারভাগ পেনশন, বৃত্তি ও দাতব্য প্রতিষ্ঠানের জন্য পৃথক করে রাখা হয় এবং বাকি মুতাওয়াল্লীদের পারিশ্রমিক হিসেবে ব্যবহারের জন্য উল্লিখিত হয়।

 হুগলি মোহসীন কলেজ, চুঁচুড়া
১৮১২ সালে  হাজী মুহম্মদ মোহসীনের মৃত্যুর পর অসৎ মুতাওয়াল্লীগণ তাদের নিজেদের অনুকূলে চিরস্থায়ী লিজের ব্যবস্থা করে জাল দলিল তৈরি করে। এ কারণে  রাজস্ব বোর্ডকে হস্তক্ষেপ করতে হয়। দীর্ঘকাল যাবৎ মামলা চলতে থাকে। ওই সময়ব্যাপী বার্ষিক আয়ের একটি বৃহৎ অংশ অব্যয়িত থাকে। ফলে পুঞ্জিত অর্থ শিক্ষা প্রতিষ্ঠানের পেছনে ব্যয় করার প্রস্তাব উত্থাপন করেন সরকারের সদর রাজস্ব বোর্ডের উপ-সচিব মি. ম্যাকনটেন। জনশিক্ষা সংক্রান্ত সাধারণ কমিটিকে এ প্রস্তাবের ওপর রিপোর্ট প্রদান করতে বলা হয়। তদনুসারে নতুন প্রতিষ্ঠানটির পরিকল্পনা প্রণয়ন করতে হুগলিতে ১৮৩২ সালের ১৩ মার্চ একটি স্থানীয় কমিটি গঠন করা হয়। সিভিল সার্জন ড. টমাস এ. ওয়াইজকে এর সচিব করা হয়। অন্য সদস্যদের মধ্যে ছিলেন কমিশনার ডবি­উ ব্রাডন, কালেক্টর ডাবি­উ.এইচ বেলি, ম্যাজিস্ট্রেট ডি.সি স্মিথ এবং মুতাওয়াল্লী আকবর আলী খান। ১৮৩৬ সালের মার্চ মাসে সাধারণ কমিটি কলেজ প্রতিষ্ঠার ব্যাপারে পরিকল্পনা চূড়ান্ত করে। এতে ইংরেজি ও প্রাচ্যবিদ্যা এ দুটি বিভাগের কথা বলা হয়, যা সাধারণ কমিটির সরাসরি নিয়ন্ত্রণে থাকবে এবং স্থানীয় কমিটি এতে কোনরূপ হস্তক্ষেপ করতে পারবে না।
১৮৩৬ সালের ১ আগস্ট মাসিক ১৪২ টাকা ভাড়ায় দুবছরের লিজ নিয়ে চুঁচুড়ার হুগলী নদীর পশ্চিম তীরে প্যারনস্ হাউসে (Perron’s house) হুগলি কলেজ খোলা হয়। এর ফলে হুগলির  ইমামবারার শিক্ষার পরিসমাপ্তি ঘটে। ড. ওয়াইজ অধ্যক্ষ নিয়োজিত হন এবং কলেজটিকে সাধারণ কমিটির প্রত্যক্ষ নিয়ন্ত্রণে আনা হয়। এডিনবরা রিভিউ কলেজটির প্রতিষ্ঠাকে ‘ভারতে জ্ঞানচর্চা দ্বারা উন্নতিসাধনের নব যুগের সূচনার অন্যতম প্রতীক’ হিসেবে অভিনন্দন জানায়।
শুরু থেকেই হুগলি কলেজ বিরাট সংখ্যক ছাত্রকে আকৃষ্ট করে। কলেজটির বার্ষিক আয় ছিল প্রায় ৫০,০০০ টাকা। কলেজটির জনপ্রিয়তার কারণসমূহ ব্যাখ্যা করতে গিয়ে অধ্যক্ষ তাঁর প্রথম রিপোর্টে অন্যান্য বিষয়ের মধ্যে উল্লেখ করেন নিকটবর্তী অঞ্চলে অসংখ্য ইংরেজি শিক্ষিত পরিবারের উপস্থিতি, কলেজ কর্তৃক প্রদত্ত শিক্ষাদানের ধর্মনিরপেক্ষ প্রকৃতি এবং সরকারের পৃষ্ঠপোষকতায় বিনা বেতনে পড়াশোনা হত। ড. ওয়াইজ ১৮৩৯ সালের ফেব্রুয়ারি মাস পর্যন্ত কলেজের দায়িত্বে ছিলেন এবং এরপর একে একে সাদারল্যান্ড, এসডেইল এবং আরও পরে ক্লিন্ট তাঁর স্থলাভিষিক্ত হন। ১৮৩৬ সালের শেষ দিকে ইংরেজি বিভাগে ১,০১৩ ও প্রাচ্যবিদ্যা বিভাগে ২২৩ জন ছাত্র ছিল। কিন্তু ১৮৩৭ সাল শেষ হওয়ার পর ইংরেজি বিভাগের ছাত্রসংখ্যা কমে ৭৫০ জনে দাঁড়ায়, অন্যদিকে প্রাচ্যবিদ্যা বিভাগে বৃদ্ধি পেয়ে ২৭৪ জনে উন্নীত হয়। এর স্পষ্ট কারণ প্রতীয়মান হয় পার্শ্ববর্তী অঞ্চলসমূহে অনুরূপ শিক্ষা প্রতিষ্ঠানের উদ্ভব। ১৮৪৪ সাল নাগাদ হুগলি কলেজের ছাত্ররা ইতঃপূর্বেই মাতৃভাষায় (বাংলা) দক্ষতা অর্জনের জন্য এতটা সুনাম অর্জন করে যে বাংলা প্রদেশের কোন কলেজ এ দিকটায় তাদের অতিক্রম করতে পারত না।
১৮৪৭ থেকে ১৮৬০ সাল পর্যন্ত সময়ে হুগলি কলেজে অনেকগুলি অভ্যন্তরীণ পরিবর্তন ঘটে। ১৮৪৬ সালের শেষ দিকে ইংরেজি বিভাগটি কলেজ ও কলেজিয়েট স্কুল সেকশনে বিভক্ত হয়। ক্লাসসমূহও নতুন করে বিন্যস্ত করা হয়। ১৮৪৯ সালের পর কলেজের ছাত্রদের দু’এর স্থলে চার শ্রেণিতে বিভক্ত করা হয়। ১৮৫৬ সালে সর্বোচ্চ শ্রেণিকে চতুর্থ শ্রেণি বলা হতো, অন্যদিকে সর্বনিম্ন শ্রেণিটি প্রথম শ্রেণি হিসেবে পরিচিত ছিল। পরবর্তী বছর হুগলি কলেজকে নব প্রতিষ্ঠিত  কলকাতা বিশ্ববিদ্যালয়ের অধিভুক্ত করা হয়। তবে, ১৮৬৬ সাল পর্যন্ত বি.এ পরীক্ষায় এ কলেজ কোন পরীক্ষার্থী পাঠাতে পারে নি।
শিবপুরে প্রকৌশল কলেজ খোলা হলে ও  প্রেসিডেন্সি কলেজকে অধিকতর পছন্দনীয় বিবেচনা করার ফলে মফস্বলের অন্যান্য আরও অনেক কলেজের ন্যায় এ কলেজটির নিয়তি ১৮৫৪ সাল থেকে আংশিক পড়ন্ত অবস্থায় পতিত হয়। ১৮৪৮ সালের সেপ্টেম্বর মাসে ৪৪২ জন ছাত্রের মধ্যে ১১ জন ছিল খ্রিস্টান ও চারজন মুসলামান। ১৮৫৭ সালের মে মাসে ৪৭৪ জনের মধ্যে মাত্র চারজন খ্রিস্টান ও আটজন মুসলমান ছাত্র ছিল। ১৮৬০ সালের এপ্রিল মাস নাগাদ মুসলমান ছাত্রের সংখ্যা বৃদ্ধি পেয়ে ৩৩-এ পৌঁছায়।
১৮৬১ সালে হুগলি কলেজ এফ.এ পরীক্ষায় অংশগ্রহণের জন্য পরীক্ষার্থী পাঠায়। ১৮৮৬ সালে ছাত্ররা যে শুধু এফ.এ এবং বি.এ পরীক্ষায় অবতীর্ণ হয় তাই নয়, তারা এমনকি সম্মান ও এম.এ পরীক্ষায়ও অংশগ্রহণ করে। আইন বিভাগও খোলা হয়।
১৮৬৪-৬৫ সাল নাগাদ হুগলি কলেজ মফস্বল কলেজগুলির মধ্যে সবচেয়ে সফল কলেজের মর্যাদা অর্জন করে। ১৮৭৬ সালে উদ্ভিদবিদ্যা ও ভৌতি বিজ্ঞানসমূহের পুস্তক কেনার জন্য কলেজটিকে ১,০০০ টাকার বিশেষ অনুদান দেওয়া হয়। উদ্ভিদবিদ্যা বিভাগটি খুবই খ্যাতি অর্জন করে। আইন বিভাগটি শুরুতে অত্যন্ত জনপ্রিয় প্রমাণিত হলেও ১৮৭৯ সাল নাগাদ এর ছাত্রভর্তিতে নিম্নগতি পরিলক্ষিত হয়। তা সত্ত্বেও ১৮৮১ থেকে ১৮৮৬ তে কলেজের মোট ছাত্রসংখ্যা প্রায় দ্বিগুণ হয়।
১৮৭২ সাল থেকে হুগলি কলেজের পুরো খরচ সরকার বহন করেছে। এ কলেজটির রক্ষণাবেক্ষণের জন্য ভারত সরকার ৫০,০০০ টাকার একটি অতিরিক্ত অনুদান দেয়। মোহসীন ফান্ড থেকে প্রাপ্ত ৫০,০০০ টাকা ঢাকা, চট্টগ্রাম ও রাজশাহীতে নতুন মাদ্রাসা স্থাপন ও রক্ষণাবেক্ষণ এবং স্কুল-কলেজে মুসলমান ছাত্রদের বৃত্তি ও বেতনের অংশবিশেষ দেওয়ার জন্য নির্দিষ্ট করা হয়। এ ফান্ড থেকে হুগলি মাদ্রাসার জন্য ৭,০০০ টাকা বরাদ্দ করা হয়।
১৮৮৭ থেকে ১৯০৬ সাল পর্যন্ত সময় কলেজটির ইতিহাসে কালো অধ্যায় বলে বিবেচিত। এ সময়ে সংখ্যাগত ও গুণগত উভয় ভাবেই কলেজের মান নিচে নেমে যায়। ১৮৮৬ সালে অর্থ কমিটি সুপারিশ করে যে, সরকারের উচিত হুগলি কলেজ বন্ধ করে দেওয়া এবং ছাত্রদেরকে প্রেসিডেন্সি কলেজে স্থানান্তরিত করা। সৌভাগ্যক্রমে ১৮৯৭ সালে শিক্ষা বিভাগকে ঢেলে সাজানো হয় যাতে হুগলি কলেজের অধ্যক্ষ পদকে প্রাদেশিক চাকরিতে রূপান্তরিত করা হয়। এ পুনর্বিন্যাসের ফলে কলেজটি রক্ষা পায় এবং এটি টিকে থাকে।
বিশ শতকের তৃতীয় দশক নাগাদ অতিরিক্ত বিষয়ে অধিভুক্তি লাভ করে কলেজটি উচ্চ মাধ্যমিক পর্যায়ে ইংরেজি, বাংলা, সংস্কৃত, ফারসি, উর্দু, ইতিহাস, যুক্তিবিদ্যা, গণিত, পদার্থবিদ্যা ও রসায়নশাস্ত্র পড়ানো শুরু করে। ডিগ্রি পর্যায়ে একই পাঠ্য বিষয়সমূহ ছাড়াও অর্থনীতি ও দর্শনশাস্ত্র পাঠদানে অন্তর্ভুক্ত করা হয়। অনার্স পর্যায়ে পাঠদান করা হয় ইংরেজি, ইতিহাস, দর্শনশাস্ত্র, সংস্কৃত, গণিত ও পদার্থবিদ্যা বিষয়ে। ১৯০৭ সালে আইন বিভাগটি চূড়ান্তভাবে বন্ধ করে দেওয়া হয়। কলেজের মোট ছাত্রসংখ্যা নিয়মিতভাবে বাড়তে থাকে যা ১৯২৬ সালের ২৭৮ থেকে বৃদ্ধি পেয়ে ১৯৩০ সালে ৩০২-এ পৌঁছায়।
১৯৪৭ সালের ডিসেম্বর মাসে হুগলি কলেজে ৪০ জন ছাত্রী ছিল। ১৯৪৯ সালে ছাত্রীদের জন্য আলাদা শাখা মঞ্জুর করা হয়।
বর্তমানে (২০১১ সাল) কলেজটি বর্ধমান বিশ্ববিদ্যালয়ের অধীনে পরিচালিত এবং কলেজ ম্যানেজমেন্ট সরাসরি পশ্চিমবঙ্গ সরকারের নিয়ন্ত্রণে। বর্তমানে কলেজ ম্যানেজমেন্ট যে কয়টি কোর্স চালু রেখেছে, তা হলো; স্নাতক, স্নাতকোত্তর এবং পিএইচ.ডি। কলেজে বর্তমানে দুটি ছাত্র আবাসিক হল রয়েছে যাতে মোট ৬৯ জন ছাত্রের থাকার সংকুলান হয়।  হুগলী মোহসীন কলেজ সর্বদাই শিক্ষার উচ্চ মান বজায় রাখার লক্ষ্যে কাজ করেছে এবং ইতিমধ্যে কলেজ তা অর্জন করেছে।  [রচনা চক্রবর্তী]




হুতোম প্যাঁচার নকশা কালীপ্রসন্ন সিংহ রচিত ব্যঙ্গ-বিদ্রূপাত্মক সামাজিক নকশা জাতীয় রচনা। গ্রন্থটি প্রথম প্রকাশিত হয় ১৮৬১ সালে, যাতে ‘চড়ক’ নামে একটিমাত্র নকশা ছিল। পরে আরও নকশা যোগ করে ১৮৬৩ সালে প্রথম ভাগ এবং পরের বছর দ্বিতীয় ভাগ প্রকাশিত হয়। এতে কলকাতার হঠাৎ ফেঁপেওঠা ঐশ্বর্য-ভারাক্রান্ত নব্য সমাজ এবং তার প্রায় সব ধরনের মানুষের চরিত্র অঙ্কিত হয়েছে। গ্রন্থে যাদের ব্যঙ্গ করা হয়েছে তারা সবাই লেখকের স্বশ্রেণীর ও তৎকালীন সমাজের অসাধারণ পরিচিত মানুষজন। তারা তিন ভাগে বিভক্ত সাহেবি ওল্ড অর্থাৎ ইংরেজি শিক্ষিত সাহেবি চালচলনের অন্ধ অনুকরণকারী; ইংরেজি শিক্ষিত নব্যপন্থী, যারা অনুকরণকারী নয় এবং ইংরেজি না-জানা গোঁড়া হিন্দু। এরা সকলেই কমবেশি জাল-জুয়াচুরি ফন্দি-ফিকির করে প্রচুর অর্থ উপার্জন করে। নকশায় ব্যক্তিগত আক্রমণ থাকলেও শ্লীলতার মাত্রা অতিক্রম করেনি। গ্রন্থে উল্লিখিত যেসব চরিত্র নিন্দা করার মতো নয়, লেখক তাদেরকে সঙ সাজিয়ে উপস্থাপিত করেছেন। নকশা বুঝতে হলে নকশার চরিত্রদের আসল পরিচয় জানা দরকার, সেসঙ্গে বোঝা প্রয়োজন সেকালের অনুষ্ঠান, প্রথা, স্থাননাম এবং অপ্রচলিত অজস্র শব্দের অর্থ।
গ্রন্থের বিষয়সূচি এরূপ: প্রথম ভাগ কলকাতার চড়কপার্বণ, বারোইয়ারি পূজা, ছেলেধরা, ক্রিশ্চানি হুজুক, মিউটিনি, মড়াফেরা, সাতপেয়ে গরু, দরিয়াই ঘোড়া, লখনৌয়ের বাদশা, ছুঁচোর ছেলে বুঁচো, জাস্টিস ওয়েলস, টেকচাঁদের পিসী, বুজরুকি, হঠাৎ অবতার ইত্যাদি; দ্বিতীয় ভাগ রথ, দুর্গোৎসব, রামলীলা, রেলওয়ে। সমকালের বাস্তব জীবন যেমন, তেমনি জীবনসংলগ্ন ভাষাভঙ্গির জন্য গ্রন্থখানি ঐতিহাসিক গুরুত্ব বহন করে।  কলকাতা ও তার পার্শ্ববর্তী অঞ্চলের মৌখিক ভাষার প্রথম সুষ্ঠু প্রয়োগ এর প্রধান বৈশিষ্ট্য। বাংলা গদ্যে এরকম নিরঙ্কুশ কথ্য বুলির যথার্থ প্রয়োগ ইতোপূর্বে আর দেখা যায়নি। লেখক ‘হুতোম’ ছদ্মনামে লিখতেন বলে এর ভাষা ‘হুতোমী বাংলা’ বলে পরিচিত। এ ভাষা প্যারীচাঁদ মিত্রের ‘আলালী ভাষা’ থেকে মার্জিততর ও বিশুদ্ধতর; এতে কথ্য ও সাধু ক্রিয়াপদের মিশ্রণ নেই।  [নুরুল আমিন]




হুদা, নওয়াব সৈয়দ শামসুল (১৮৬২-১৯২২)  আইনজীবী, রাজনীতিক। জন্ম ব্রাহ্মণবাড়ীয়া জেলার নাসিরনগর থানার গোকর্ণ গ্রামে। তাঁর পিতা শাহ সৈয়দ রিয়াযাতউল্লাহ ছিলেন কবি, আইনজীবী, সাংবাদিক এবং ১৮৬৪-১৮৬৫ সাল পর্যন্ত ফারসি সাপ্তাহিক পত্রিকা দূরবীন-এর সম্পাদক।  শামসুল হুদার শিক্ষাজীবন শুরু হয় হুগলি মাদ্রাসায়। কলকাতা প্রেসিডেন্সি কলেজ থেকে তিনি ১৮৮৪ সালে বি.এ পাস করেন। তিনি ১৮৮৬ সালে বি.এল এবং ১৮৮৯ সালে ফার্সি সাহিত্যে এম.এ ডিগ্রি লাভ করেন।
শামসুল হুদা ১৮৮৫ সালে কলকাতা মাদ্রাসায় আরবি ও ফার্সির শিক্ষক পদে যোগ দেন। পরে অধ্যাপনা ছেড়ে তিনি ১৮৮৭ সালে কলকাতা হাইকোর্টে আইন ব্যবসা শুরু করেন। বাংলা ভাষায় সাংবাদিকতার বিকাশে তাঁর বেশ অবদান রয়েছে। তিনি সাপ্তাহিক সুধাকর প্রকাশ করেন এবং মিহির ও সুধাকর-এর প্রকাশনা স্বত্ব ক্রয় করেন। ১৮৮৯ সালে তিনি ইংরেজি সাপ্তাহিক Mohammedan Observer পরিচালনার দায়িত্ব গ্রহণ করেন। ১৮৯৪ সালে তিনি কলকাতা বিশ্ববিদ্যালয় সিনেটের সদস্য হন। আইনশাস্ত্রে তাঁর বুৎপত্তির জন্য তাঁকে ১৯০২ সালে কলকাতা বিশ্ববিদ্যালয়ের 'Tagore Professor of Law' পদ প্রদান করা হয়। টেগোর প্রফেসর হিসেবে তিনি Principles of the Land of Crimes in British India বিষয়ে ধারাবাহিক বক্তৃতা প্রদান করেন।
মুসলিম পুনর্জাগরণের একজন কর্মী হিসেবে শামসুল হুদা মুসলিম সমাজে শিক্ষা বিস্তারের আন্দোলনে নিজেকে সম্পৃক্ত করেন। ১৯০৪ সালে রাজশাহীতে অনুষ্ঠিত প্রাদেশিক মোহামেডান শিক্ষা সম্মেলনে তিনি সভাপতিত্ব করেন। ১৯০৭ সালে তিনি নিখিল বঙ্গ মুসলিম লীগের সহ-সভাপতি মনোনীত হন। ১৯০৯-১৯১০ সালে তিনি পশ্চিমবঙ্গ প্রাদেশিক মুসলিম লীগের সেক্রেটারির দায়িত্ব পালন করেন। ১৯১০ সালে তিনি পূর্ববঙ্গ ও আসাম প্রাদেশিক ব্যবস্থাপক সভার সদস্য নির্বাচিত হন। একই বছর তিনি পূর্ববঙ্গের মুসলিম প্রতিনিধি হিসেবে ইম্পেরিয়াল লেজিসলেটিভ কাউন্সিলের সদস্য নির্বাচিত হন। ১৯১২ সালে তিনি বেঙ্গল এক্সিকিউটিভ কাউন্সিলের সদস্য নির্বাচিত হন এবং ১৯১৭ সাল পর্যন্ত কাউন্সিলে স্থানীয় স্বায়ত্তশাসন ও শিক্ষা বিভাগের দায়িত্বে নিয়োজিত ছিলেন। এ সময় তিনি পূর্ববঙ্গের শিক্ষা, স্বাস্থ্য ও প্রশাসনের উন্নতির জন্য গভর্নর কাউন্সিল এবং গভর্নর জেনারেল কাউন্সিলে জোরালো ভূমিকা রাখেন।
শামসুল হুদা ১৯১৭ সাল থেকে ১৯২০ সাল পর্যন্ত কলকাতা হাইকোর্টের বিচারপতির পদ অলংকৃত করেন। ১৯২১ সালে তিনি বেঙ্গল লেজিসলেটিভ কাউন্সিলের প্রেসিডেন্ট নির্বাচিত হন। একই বছর তিনি ঢাকা বিশ্ববিদ্যালয় সিনেটের সদস্য মনোনীত হন।
সৈয়দ শামসুল হুদা মুসলিম ছাত্রদের জন্য কারমাইকেল হোস্টেল নির্মাণ এবং গোকর্ণ ওলীউল্লাহ উচ্চ বিদ্যালয় স্থাপনে সহায়তা এবং ব্রাহ্মণবাড়ীয়ায় আসমাতুননিসা ছাত্রাবাস নির্মাণ করেন। তাঁর জনকল্যাণমূলক কাজের স্বীকৃতি স্বরূপ তিনি ব্রিটিশ সরকার কর্তৃক ১৯১৩ সালে ‘নওয়াব’ এবং ১৯১৬ সালে ‘কে.সি.আই.ই’ উপাধি লাভ করেন। ১৯২২ সালের ৭ অক্টোবর তাঁর মৃত্যু হয়।  [গোলাম কিবরিয়া ভূইয়া]




হুদা, মির্জা নূরুল (১৯১৯-১৯৯১)  শিক্ষাবিদ, কৃষি অর্থনীতিবিদ এবং রাজনৈতিক ব্যক্তিত্ব। তিনি ১৯১৯ সালের ১ আগস্ট টাঙ্গাইল জেলার দেলদুয়ার উপজেলার জাঙ্গালিয়া গ্রামে এক নিম্ন মধ্যবিত্ত কৃষক পরিবারে জন্মগ্রহণ করেন। অসাধারণ মেধাবী ছাত্র মির্জা নূরুল হুদা ১৯৪০ ও ১৯৪১ সালে ঢাকা বিশ্ববিদ্যালয় থেকে অর্থনীতি বিষয়ে যথাক্রমে বি.এ (অনার্স) ও এম.এ পাস করেন। অনার্স পরীক্ষায় কৃতিত্বপূর্ণ ফলাফলের জন্য ঢাকা বিশ্ববিদ্যালয় কর্তৃপক্ষ তাঁকে  কালিনারায়ণ বৃত্তি প্রদান করে। তিনি ১৯৪৯ সালে আমেরিকা যুক্তরাষ্ট্রের নিউইয়র্কের কর্নেল বিশ্ববিদ্যালয় থেকে কৃষি অর্থনীতিতে পিএইচ.ডি ডিগ্রি লাভ করেন।

 মির্জা নূরুল হুদা
ড. এম.এন হুদা ১৯৪৯ সালে ঢাকা বিশ্ববিদ্যালয়ের অর্থনীতি বিভাগে একজন রিডার হিসেবে শিক্ষকতা পেশায় যোগদান করেন এবং পরবর্তীকালে প্রফেসর পদে উন্নীত হন। শিক্ষকতা পেশায় থাকাকালে তিনি বিশ্ববিদ্যালয়ের বিভিন্ন অ্যাকাডেমিক ও প্রশাসনিক দায়িত্ব পালন করেন। তিনি তদানীন্তন সরকারের ‘কর তদন্ত কমিটি’, ‘ক্রেডিট তদন্ত কশিমন’ এবং কেন্দ্রীয় পাকিস্তান সরকারের প্রথম ও দ্বিতীয় পাঁচশালা পরিকল্পনার খসড়া প্রণয়ন কমিটিসমূহের সদস্য হিসেবে দায়িত্ব পালন করেন। তিনি পাকিস্তানের পরিকল্পনা কমিশনেরও সদস্য ছিলেন (১৯৬২-১৯৬৫) এবং সে সময় পাকিস্তানি শাসকবৃন্দ কর্তৃক পূর্ব পাকিস্তানের অর্থনৈতিক শোষণের বিরুদ্ধে প্রতিবাদ করেছিলেন। ড. হুদা পূর্ব পাকিস্তান প্রাদেশিক সরকারের পরিকল্পনা ও অর্থ মন্ত্রণালয়ের মন্ত্রী হিসেবে দায়িত্ব পালন করেন (১৯৬৫-১৯৬৯)। ১৯৬৫ সালে তিনি পাকিস্তান অর্থনীতি সমিতির সভাপতি ছিলেন। বাংলাদেশের স্বাধীনতালাভের পর তিনি ১৯৭৬ সালে বাংলাদেশ অর্থনীতি সমিতির সভাপতি ছিলেন।
১৯৬৯ সালে গণ-অভ্যুত্থানের সময় পাকিস্তান সরকার  আবদুল মোনেম খানকে পূর্ব পাকিস্তানের গভর্নরের পদ থেকে অব্যাহতি দিয়ে ঐবছর ২৩ মার্চ তারিখে তাঁর স্থানে ড. এম.এন হুদাকে নিয়োগ দেয়। কিন্তু তিনি মাত্র একদিন গভর্নর পদে বহাল ছিলেন। ইয়াহিয়া খান পাকিস্তানে সামরিক শাসন জারি করলে ড. হুদাকে গভর্নর পদ থেকে ইস্তফা দিতে হয়। এরপর তিনি তাঁর শিক্ষকতা পেশায় ফিরে যান এবং ঐবছরই তিনি ঢাকা বিশ্ববিদ্যালয়ের অর্থনীতি বিভাগের চেয়ারম্যান নিযুক্ত হন।
ড. এম.এন হুদা ১৯৭৫ সালের ২৬ নভেম্বর বাংলাদেশ সরকারের উপদেষ্টা পরিষদের একজন সদস্য নিযুক্ত হন। ওই সময় তিনি কৃষি, বাণিজ্য, অর্থ, শিল্প ও পরিকল্পনা মন্ত্রণালয়সমূহের দায়িত্ব পালন করেন। ১৯৭৯ সালের ২৪ নভেম্বর প্রেসিডেন্ট জিয়াউর রহমান তাঁকে অর্থমন্ত্রী নিযুক্ত করেন। ১৯৮১ সালের ২৪ নভেম্বর প্রেসিডেন্ট বিচারপতি আবদুস সাত্তার তাঁকে গণপ্রজাতন্ত্রী বাংলাদেশের উপ-রাষ্ট্রপতি নিয়োগ করেন এবং ওই পদে তিনি ১৯৮২ সালের ২৩ মার্চ পর্যন্ত অধিষ্ঠিত ছিলেন।
দেশি-বিদেশি বিভিন্ন জার্নালে তাঁর লেখা প্রকাশিত হয়। ড. এম.এন হুদা ১৯৯১ সালের ২২ ডিসেম্বর ৭২ বছর বয়সে ঢাকায় তাঁর মুত্যু হয়।  [মুহম্মদ আবদুস সালাম]




হুন্ডি  মুগল অর্থনীতির অধীনে বিকশিত একটি অপ্রাতিষ্ঠানিক অর্থ লেনদেন পত্র। হুন্ডি বলতে বাণিজ্য ও ঋণ লেনদেনের  ক্ষেত্রে ব্যবহূত আর্থিক দলিলসমূহকে বোঝায়। অর্থ প্রেরণের উপায়, ঋণ প্রদান (অর্থ ধার) এবং বাণিজ্যিক লেনদেন বিনিময় বিল হিসেবে হুন্ডি ব্যবহূত হতো। কৌশলগতভাবে, হুন্ডি হলো এমন একটি লিখিত শর্তহীন আদেশ যা এক ব্যক্তির নির্দেশ অনুযায়ী অন্য এক ব্যক্তি লিপিবদ্ধ করেন এবং নির্দেশনামায় উল্লেখিত ব্যক্তিকে নির্দিষ্ট পরিমাণ অর্থ পরিশোধ করা হয়।
হুন্ডি অপ্রাতিষ্ঠানিক ব্যবস্থার অংশ হওয়ার কারণে এর আইনগত অবস্থান নেই এবং সরকারের আওতাধীন আলোচনার কোন বিধিও নেই। হুন্ডি সাধারণত বিনিময় বিল হিসেবে বিবেচিত হলেও তা প্রায়শ দেশজ ব্যাংকার্স দ্বারা ইস্যুকৃত পে-অর্ডার চেকের সমমান হিসেবে ব্যবহূত হয়। সাম্রাজ্যের বিভিন্ন বাণিজ্যিক কেন্দ্রগুলিতে শাখা অফিস অথবা প্রধান ব্যাংকিং হাউসগুলিতে কুঠির মাধ্যমে হুন্ডি ব্যবসা চলত। বলা হয়, বাণিজ্যিক ভারতের সকল অংশে জগৎ শেঠের ব্যাংকের শাখা অফিস ছিল। কিন্তু বাংলায় উপনিবেশিক শাসন প্রতিষ্ঠার প্রভাবে তাঁদের আর্থিক শক্তির পতন শুরু হয় এবং আঠারো শতকের শেষে দেউলিয়া হয়ে পড়ে।
হুন্ডি একস্থান থেকে অন্যস্থানে অর্থ প্রেরণের একটি ব্যক্তিগত পর্যায়ের কৌশল, যা আজও প্রচলিত আছে। এটি স্বল্পকালীন বাণিজ্যিক ঋণপত্র হিসেবেও কাজ করে। হুন্ডি ব্যক্তি পর্যায়ে অর্থ প্রেরণের একটি কৌশল হলেও মুগল সাম্রাজ্যের রাজস্ব কর্মকর্তারা এক অঞ্চল থেকে অন্য অঞ্চলে অর্থ প্রেরণের জন্য প্রায়ই হুন্ডি ব্যবহার করতেন। রাজন্য ব্যক্তিবর্গ ও প্রাদেশিক মনসবদারগণ তাঁদের জায়গির থেকে হুন্ডি ব্যবহার করতো।
অর্থনীতির মুদ্রাকরণ প্রক্রিয়ায় মুগল সরকার ঋণ ব্যবস্থাকে একটি বৃহৎ পারিসারিক কাঠামোয় উন্নীত করে। এ ঋণ কাঠামোর বেশির ভাগ প্রতিষ্ঠানের পতন ঘটে হুন্ডি পদ্ধতির মধ্যে। বৃহৎ পরিমাণে অর্থ লেনদেনের জন্য হুন্ডি প্রধান মাধ্যম ছিল। তারপর মুদ্রা অর্থ লেনদেনের প্রধান মাধ্যম হয়ে ওঠে। একস্থান থেকে অন্যস্থানে বিপুল পরিমাণ মুদ্রা প্রেরণ অসম্ভব ও ঝুকিপূর্ণ হওয়ায় দূরবর্তীস্থানে বাণিজ্যের জন্য হুন্ডি ছিল খুবই নির্ভরযোগ্য এবং নিরাপদ পদ্ধতি।
শতের শতকে বাংলা থেকে দিল্লিতে ভূমি রাজস্ব পাঠানো হত কফিল অথবা গরুর গাড়ি দিয়ে। এ পদ্ধতি ব্যয়বহুল এবং অনিরাপদ ছিল। এছাড়া রাজকীয় অর্থ প্রেরণের জন্য স্থানীয় অর্থনীতি মুদ্রা সংকটে ক্ষতিগ্রস্ত হচ্ছিল। হুন্ডি ব্যবস্থা দ্বারা এ সমস্যার সমাধান হয়। এ সময়ের মধ্যে হুন্ডি বাজার বিকশিত হয়। বণিকরা বাণিজ্যের জন্য হুন্ডিকে অধিক ব্যবহার করে। মুগল আমলের পরবর্তী সময়ে ঐসব বণিকদের মধ্যে জগৎ শেঠ ও মাহতাব চাঁদের হুন্ডি গৃহ খুব সুবিদিত ছিল। দেশের প্রত্যন্ত অঞ্চলে হুন্ডি ব্যবসা খুবই পরিচিত ছিল এবং তা পরিচালনা করত মফস্বল ব্যাংকার্স বা সরফগণ। তারা হুন্ডি প্রদানের জন্য একটি নির্দিষ্ট পরিমান কমিশন বা অর্থ দাবি করত। চাহিবামাত্র পরিশোধযোগ্য আমানত হিসেবে সরফগণ সাধারণ মানুষের কাছ থেকে অর্থ গচ্ছিত রাখত এবং সরফগণ আমানতকারীদের কিছু সুদ প্রদান করত। মুগল সাম্রাজ্যের সর্বত্র হুন্ডি ব্যবস্থা প্রচলিত ছিল।
হুন্ডি ব্যবস্থা শুধু মুদ্রা অর্থনীতির উত্থানেই অবদান রাখেনি, সামরিক অভিযান এবং দূরবর্তী বাণিজ্যের ক্ষেত্রেই সহায়ক ছিল। কিন্তু বিদেশিদের সাথে বাণিজ্যিক সম্পর্ক স্থাপন ছিল হুন্ডি ব্যবস্থার সবচেয়ে গুরুত্বপূর্ণ অবদান। আঠারো শতকের মধ্যে ইউরোপের উপকূলবর্তী প্রায় সকল দেশের বণিকগণ বাংলায় ব্যবসা-বাণিজ্যের জন্য আসে। স্থানীয় বণিকদের সাথে যোগাযোগ স্থাপনের পর হুন্ডি ব্যবস্থা তাদের ব্যবসার সুযোগ সৃষ্টি করে। আঠারো শতকের মধ্যবর্তী সময়ে জগৎ শেঠ সর্ববৃহৎ হুন্ডি ব্যবসায়ী ছিলেন। তিনি হুন্ডি প্রদান এবং গ্রহণ করতেন। আঠারো শতকের শেষার্ধে বাংলায় আধুনিক ব্যাংকিং ব্যবস্থার উৎপত্তির ফলে উনিশ শতকের প্রথমার্ধে হুন্ডি ব্যবস্থার পতন শুরু হয়। দর্শনী হুন্ডি ছিল অত্যন্ত জরুরী অর্থাৎ এ হুন্ডি প্রদানের সাথে সাথে পরিশোধ করা হতো। আঠারো শতকে সুদের বাজারে হুন্ডিওয়ালা নামে এক শ্রেণির ব্যক্তির আবির্ভাব ঘটে। এমনকি এখনও অপ্রাতিষ্ঠানিক অর্থ বাজারে হুন্ডি ব্যবস্থা প্রচলিত আছে। অবৈধ ব্যবসায়িক লেনদেন এবং অর্থ প্রেরণের জন্য হুন্ডি প্রায়ই প্রধান অবলম্বন।
দর্শনী হুন্ডির একটি নমুনা
(বিশ শতকের গোড়ার দিকের সময়)
Nisani Hamare Gharu khate nam mandna.
Dastkhat Brijkishore Bhargava ke hundi likhe mujib sikar desi.
SRI RAMJI
Sidh sri Patna subhastane chiranjeeva bhai Rikhabchand Bridhichan yog sri Jaipur se likhi Brijkishore Bhargava kee asis banchna, apranch hundi aik rupia 2,000 akshare rupia do hazar ke nime rupia aik hazar ka duna yahan rakha sah Sri Punamchandji Harakchandji pas miti Mangsir bad baras (12th) puga turat sah-jog rupia chalan ka dena. Sambat 1990, Miti Mangsir bad baras,
Rs.2,000
Neme Neme rupia panchsau ka chauguna pura do hazar kardejo.
'1' Chiranjeeva Rikhabchand Bridhichand, Patna.
অনুবাদ
এটি আমাদের হিসাবের দেনার/ঋণের খাতায় লিখে রাখা হোক
স্বাক্ষর: মহান হুন্ডি রচয়িতা ব্রিজকিশোর ভার্গবা
মেসার্সকে (সর্বজনাব) সম্ভাষণ। জয়পুরের ব্রিজকিশোর ভার্গবা কর্তৃক রচিত পাটনার সুন্দর শহরের পুত্র (অধিবাসী) রিকহাবচাঁদ ব্রিদিচাঁদের ২০০০ রূপি (কথায় দুই হাজার রূপি মাত্র) মূল্যমানের হুন্ডি। এক হাজার রূপির দ্বিগুণ হুন্ডির মূল্য। মেসার্স এর পক্ষে এখান থেকে হুন্ডি লিখিত হয়েছে। ১২ মাংশির ১৯৯০, শ্রী পুনম চাঁদ জি হারাকচাঁদ জি চলতি মুদ্রায় নিবেদন করবে।
৫০০ রূপির চারগুণ ২০০০ রূপির হুন্ডি লিখিত হলো।  [সিরাজুল ইসলাম]




হুপিং কাশি (Whooping cough)  গ্রাম নেগেটিভ ব্যাকটেরিয়া Bordetella pertussis জনিত শ্বাসতন্ত্রের রোগ। এটি পারটুসিস্ (pertussis)  নামেও পরিচিত। পৃথিবীর অন্যান্য অনেক দেশের মতো বাংলাদেশেও এটি একটি সাধারণ শিশুরোগ। মানব দেহের বাইরে বেশিক্ষণ না বাঁচার জন্য ব্যক্তি থেকে ব্যক্তিতে সরাসরি সংর্স্পশের মাধ্যমেই প্রধানত রোগজীবাণুটি বিস্তার লাভ করে। নাসারন্ধ্রই সংক্রমণের পথ। একজন আক্রান্ত ব্যক্তি হাঁচি ও কাশির মাধ্যমে জীবাণু ছড়ায়। জনবহুল ও বায়ু চলাচল কম এমন জায়গায় সুস্থ ব্যক্তি শ্বাসের মাধ্যমে বায়ুবাহিত ব্যাকটেরিয়া গ্রহণ করে। শ্বাসনালী ও ক্লোমনালীতে সংক্রমণ স্থায়ী হওয়ার পর জীবাণুরা দ্রুত বিভাজনের মাধ্যমে বংশবিস্তার করে এবং জীবাণুর একাংশ মারা যায়। মৃত ব্যাকটেরিয়া ভেঙে গিয়ে কোষের ভিতরে থেকে এক ধরনের অধিবিষ (toxin) অবমুক্ত করে, যা শ্বাসনালী ও ক্লোমনালীর আবরণী কলায় ব্যাপক উপদাহ সৃষ্টি করলে বিশেষ এক ধরনের তীব্র কাশির উদ্রেক ঘটে যা তীক্ষ্ম ধ্বনিযুক্ত ঘুংরিকাশিতে শেষ হয় বলেই একে হুপিং কাশি বলা হয়। শ্বাসতন্ত্রে তীব্র (acute) সংক্রমণের ক্ষেত্রে রোগীর রক্তে অক্সিজেনের অভাব ঘটলে খিঁচুনি দেখা দিতে পারে। ঘনবসতি ও বায়ুচলাচলের অভাব এই রোগের সঙ্গে জড়িত। উন্নত ও উন্নয়নশীল উভয় দেশেই এটি একটি জনস্বাস্থ্য সমস্যা।
বাংলাদেশে হুপিং কাশি একটি প্রকট আঞ্চলিক রোগ ছিল এবং প্রতিবছর লক্ষ লক্ষ শিশু এতে আক্রন্ত হত। অনেক সময় এটি মহামারীর আকার ধারণ করত। রোগনির্ণয়ের পরপরই রোগীকে অ্যান্টিবায়েটিকস দিয়ে চিকিৎসা করা হত। সৌভাগ্যবশত টিকার মাধ্যমে রোগটি প্রতিরোধ করা যায়। বর্তমানে ব্যাকটেরিয়ার মৃতকোষ দিয়ে তৈরি টিকা নির্দিষ্ট বিরতির পর তিনটি ইনজেকশনের মাধ্যমে প্রয়োগ করা হয়। সাধারণভাবে DPT অর্থাৎ ডিপথেরিয়া হুপিং কাশি ও ধনুষ্টংকারের টিকা নামে পরিচিত এটি একই ইনজেকশনের মাধ্যমে দেওয়া হয়। শিশুদের মধ্যেও সম্প্রসারিত টিকাদান কর্মসূচির মাধ্যমে  হুপিং কাশি দমনে বাংলাদেশ সাফল্য অর্জন করেছে। [জিয়া উদ্দিন আহমেদ]
আরও দেখুন জাতীয় টিকা দিবস; টিকাদান; সম্প্রসারিত টিকাদান কর্মসূচি।




হুমায়ুন, আহমেদ  (১৯৩৬-১৯৯৯) লেখক, সাংবাদিক। জন্ম ১৮ই মে ১৯৩৬। প্রাথমিক জীবন অতিবাহিত হয় বাংলাদেশের ব্রাহ্মণবাড়ীয়া জেলার নবীনগর উপজেলার শাহবাজপুর গ্রামে। ১৯৫৩ সালে মোহিনী কিশোর হাই স্কুল থেকে মাধ্যমিক পরীক্ষায় উত্তীর্ণ হয়ে ঢাকায় চলে আসেন। ১৯৫৬ সালে ঢাকা কলেজ থেকে উচ্চ মাধ্যমিক পরীক্ষায় পাস করে ঢাকা বিশ্ববিদ্যালয়ে পদার্থ বিজ্ঞান (সম্মান) বিভাগে ভর্তি হন। উল্লেখ্য, ১৯৫৮ সালে তিনি ঢাকা বিশ্ববিদ্যালয়ে তৎকালীন ছাত্র ইউনিয়নের ভারপ্রাপ্ত সাধারণ সম্পাদকের দায়িত্বপ্রাপ্ত হন। ১৯৬০ সালে তিনি স্নাতক সম্মান এবং ১৯৬১ সালে এম.এসসি পরীক্ষায় উত্তীর্ণ হন।
এমএসসি পাস করার পর তাঁর কর্মজীবন শুরু হয় অধুনালুপ্ত আদমজী পাটকলে মান নিয়ন্ত্রণ কর্মকর্তা হিসেবে। উক্ত পদে এক বছর কাজ করার পর তিনি তৎকালীন ইংরেজি সাপ্তাহিক ঢাকা টাইমস পত্রিকায় সহকারী সম্পাদক হিসেবে যোগ দেন এবং পাশাপাশি জগন্নাথ কলেজে অধ্যাপনা করেন। ১৯৬৫ সালে তিনি দৈনিক পাকিস্তানে সহকারী সম্পাদক হিসেবে যোগ দেন। ১৯৭০ দশকের শেষদিকে ঢাকা বিশ্ববিদ্যালয়ের আমন্ত্রিত শিক্ষক হিসেবে কর্মরত ছিলেন। তাছাড়া ১৯৮৫ সালে দৈনিক বাংলার সম্পাদক পদ লাভ করেন এবং ১৯৯৬ সালে উক্ত পদ থেকে অব্যাহতি নেন।
আহমেদ হুমায়ুন ছাত্রজীবন থেকেই লেখালেখির সঙ্গে সম্পৃক্ত ছিলেন। বিভিন্ন পত্রপত্রিকায় তাঁর লেখা প্রবন্ধ, অনুবাদ, শিশুসাহিত্য এবং জাতীয় ও আন্তর্জাতিক রাজনৈতিকবিষয়ক আলোচনা প্রকাশিত হয়েছে। তাঁর উল্লেখযোগ্য গ্রন্থ: বিপরীত স্রোতে রবীন্দ্রনাথ (১৯৭৩), সিঙ্গেল কলাম, ডবল কলাম (১৯৮৬), আলেফ মিয়ার পৃথিবী (১৯৮৪), নগর দর্পণ। সাংবাদিকতায় বিশেষ অবদান রাখার জন্য ১৯৮৭ সালে তাঁকে একুশে পদকে ভূষিত করা হয়। ১৯৯৯ সালের ২৩ জুলাই তাঁর মৃত্যু হয়।  [মোহাম্মদ কবিরুল হাসান]




হুমায়ুন (১৫৩০-১৫৫৬)  মুগল সম্রাট  বাবরের জ্যেষ্ঠ পুত্র। ১৫৩০ খ্রিস্টাব্দে পিতার উত্তরাধিকারী হিসেবে দিল্লির সিংহাসনে আরোহণ করেন। গুজরাটের সুলতান বাহাদুর শাহের সঙ্গে হুমায়ুন প্রথম থেকেই সংঘর্ষে লিপ্ত ছিলেন এবং পূর্বদিকে তাঁর জন্য বড় একটি বিপদ ক্রমেই ঘনীভূত হচ্ছিল। এসময়ে উদীয়মান আফগান নেতা শেরখান পূর্বাঞ্চলে শক্তিশালী হয়ে উঠছিলেন। তিনি ১৫৩৪ খ্রিস্টাব্দে সুরজগড়ের যুদ্ধে বিহারের জালাল খান লোহানী এবং বাংলার মাহমুদ শাহের যৌথ বাহিনীকে পরাজিত করে বিহারের সর্বময় কর্তৃত্বের অধিকারী হন।
শেরখান গৌড় অধিকার করেন এবং সুলতান মাহমুদ শাহকে বিপুল পরিমাণ কর প্রদানে বাধ্য করেন। শেরখানের উচ্চাভিলাষী পরিকল্পনা হুমায়ুনকে বিশেষভাবে উদ্বিগ্ন করে তোলে। এ কারণে তিনি পূর্ব দিকে অগ্রসর হয়ে চুনার অধিকার করেন। ইতোমধ্যে শেরখানের হাতে গৌড়ের পতন ঘটে (১৫৩৮ খ্রি)। বিতাড়িত সুলতান মাহমুদ শাহের অনুরোধে সম্রাট হুমায়ুন দ্রুত গৌড়ের দিকে অগ্রসর হন। শেরখান হুমায়ূনকে বাধা দেননি। মোটামুটিভাবে কোন বাধার সম্মুখীন না হয়েই হুমায়ূন গৌড়ে প্রবেশ করেন। সম্রাট হুমায়ুন বাংলার রাজধানীর নতুন নামকরণ করেন ‘জান্নাতাবাদ’ এবং হুমায়ূন এখানে ছয়মাস অবস্থান করেন।
এদিকে শেরখান বিহার পুনরুদ্ধার করেন এবং বেনারস ও কনৌজ পর্যন্ত এলাকা দখল করে নেন। তিনি সম্রাটের সঙ্গে সব ধরনের যোগাযোগ বন্ধ করে দেন, শক্তি সঞ্চয় করতে থাকেন এবং রাজধানীতে তাঁর পুনরাগমনে বাধা দিতে সতর্ক অবস্থান গ্রহণ করেন। গৌড়ে জাহাঙ্গীর কুলী খানের অধীনে পাঁচ হাজার সৈন্যের এক বাহিনী রেখে হুমায়ুন পশ্চিমের দিকে এগুতে শুরু করেন এবং ১৫৩৯ খ্রিস্টাব্দে বক্সার-এর নিকটবর্তী চৌসা নামক স্থানে পৌঁছেন। 

 হুমায়ুন
শেরখানের সৈন্যবাহিনী মুগলদেরকে অতর্কিতে আক্রমণ করলে মুগল বাহিনী শোচনীয়ভাবে পরাজিত হয়। চৌসার যুদ্ধে শেরখান বিজয় লাভ করে নিজেকে একজন স্বাধীন ও র্সাবভৌম ক্ষমতার অধিকারী শাসক হিসেবে ঘোষণা দেন। এসময় তিনি  শেরশাহ উপাধি ধারণ করেন। চৌসার যুদ্ধের পরপরই শেরশাহ জাহাঙ্গীর কুলী খানকে পরাজিত করেন এবং বাংলা দখল করে নেন।
চৌসার যুদ্ধে পরাজয়ের পর হুমায়ুন শেরশাহের সঙ্গে চূড়ান্ত শক্তি পরীক্ষায় অবতীর্ণ হওয়ার প্রস্ত্ততি নিতে শুরু করেন। কিন্তু ১৫৪০ খ্রিস্টাব্দে কনৌজের যুদ্ধেও পরাজিত হওয়ার কারণে একদিকে হুমায়ুনকে সিংহাসন ত্যাগ করতে হয় এবং অন্যদিকে আফগান সালতানাত পুনরুদ্ধারে শেরশাহ সমর্থ হন। কনৌজের যুদ্ধের পর হুমায়ুন প্রায় ১৫ বছর গৃহহীন অবস্থায় যাযাবরের মতো জীবন যাপন করেন। ১৫৪২ খ্রিস্টাব্দে অমরকোটে হুমায়ুনের পুত্র  আকবরের জন্ম হয়। এরপর হুমায়ুন দ্রুত পারস্যের দিকে অগ্রসর হন। পারস্যের শাহ তামাস্প (Shah Tamasp) হুমায়ুনকে আন্তরিকভাবে গ্রহণ করেন এবং শত্রু মনোভাবাপন্ন ভাইদের হাত থেকে তাঁকে কাবুল ও কান্দাহার পুনরুদ্ধারে সাহায্য করেন। হুমায়ুন সরহিন্দে সিকান্দার শূর-এর নেতৃত্বাধীন আফগান বাহিনীকে পরাজিত করেন এবং  ১৫৫৬ খ্রিস্টাব্দে দিলি­ ও আগ্রা পুনর্দখল করেন। কিন্তু নিজের সাম্রাজ্যসীমা পুনরায় বৃদ্ধি এবং এটিকে সংহত করার মতো দীর্ঘ সময় তিনি বেঁচে থাকেননি। ১৫৫৬ খ্রিস্টাব্দের ২৭ জানুয়ারি দিল্লিতে গ্রন্থাগারের সিঁড়ি থেকে পড়ে গিয়ে হুমায়ুনের মৃত্যু ঘটে।  [কে.এম করিম]




হুমায়ুননামা  গুলবদন বেগম রচিত হুমায়ুনের ইতিহাস সম্বন্ধে একটি অত্যন্ত গুরুত্বপূর্ণ ও মূল্যবান উৎস গ্রন্থ।  বাবুর-এর কন্যা গুলবদন ১৫২৩ খ্রিস্টাব্দের দিকে জন্মগ্রহণ করেন। হুমায়ুনের সিংহাসনে আরোহণকালে শাহজাদী ছিলেন প্রায় আট বছর বয়সী। জনৈক চাঘতাই মুগল খিজর খাওয়াজা খানের সঙ্গে তাঁর বিয়ে হয়েছিল এবং তাঁর বিবরণ হতে প্রতীয়মান হয় যে,  গুলবদন ছিলেন সুশিক্ষিতা ও প্রতিভাময়ী। গুলবদন ছিলেন গ্রন্থ ও জ্ঞানের অনুরাগী। তিনি  হুমায়ুন এবং রাজকীয় হারেমের অন্যান্য নারীদের বিশ্বাসভাজন  ছিলেন।
হুমায়ুনের মৃত্যুর পর তিনি  আকবর-এর কাছ থেকে সুরক্ষা ও সম্মান লাভ করেন। ১৫৭৫ খ্রিস্টাব্দে তিনি মক্কায় হজ্জ পালন করেন। ভারতে ফিরে আসার পর ১৬০৩ খ্রিস্টাব্দে ফেব্রুয়ারি মাসে তাঁর মৃত্যু হয়। আকবর তাঁকে এতই শ্রদ্ধা করতেন যে তাঁর আত্মার শান্তির জন্য উদারভাবে দান করেন।
গুলবদন বলেন যে, আকবরের কাছ থেকে তিনি এই মর্মে এক আদেশ লাভ করেন যে তিনি বাবুর ও হুমায়ুন সম্পর্কে  যা  স্মরণ  করতে  পারেন  তা  যেন  লিপিবদ্ধ  করেন। বাবুর সম্পর্কে তাঁর  বিবরণ সংক্ষিপ্ত, কিন্তু পুস্তকটির বেশির ভাগ অংশই জুড়ে রয়েছে হুমায়ুনের জীবনকাহিনী, তাঁর বিজয় ও পরাজয়সমূহ। হুমায়ুন যখন পারস্যে চলে যান তখন গুলবদন কাবুলে অবস্থান করেন। আফগান অঞ্চলে হুমায়ুন ও কামরানের মধ্যে সংঘটিত যুদ্ধ তিনি আলোচনা করেছেন। রাজনৈতিক বিষয়সমূহের উপর আলোকপাত করা ছাড়াও গুলবদন সেকালের সামাজিক প্রথা ও রীতিনীতি এবং মুগল রাজদরবারে প্রচলিত আদবকায়দা সম্পর্কে আলোচনা করেছেন। কোন কোন ঘটনার জন্য গ্রন্থকার হারেমের বয়োজ্যেষ্ঠ নারীদের বিশ্বাসযোগ্য বিবরণের উপর নির্ভর করেছেন।
হুমায়ুননামা ফারসি ভাষায় রচিত। কিন্তু মূলগ্রন্থে ফারসি ও তুর্কি শব্দাবলির মিশ্রণ ছিল। গুলবদনের গ্রন্থের একমাত্র কপিটি ব্রিটিশ মিউজিয়ামে সংরক্ষিত আছে এবং গ্রন্থের শুরুতে সংযুক্ত পৃষ্ঠায় নিম্নলিখিত শব্দগুলি উৎকীর্ণ রয়েছে; আহওয়াল হুমায়ুন পাদশাহ জামাহ কারদম গুলবদন বেগম বিনতে বাবুর পাদশাহ আম্মা আকবর পাদশাহ। এ.এস  বেভারীজ  গ্রন্থটি ইংরেজিতে অনুবাদ করেছেন।  [আবদুল করিম]




হুরাসাগর নদী (Hurasagar River)  আত্রাই-বড়াল এবং ফুলঝড় (বাঙ্গালী-করতোয়া)-এর সম্মিলিত স্রোতধারা। চলন বিলের পূর্বপ্রান্তে চাঁচকইর নামক স্থানে গুমানী নদী গুর নদীর সঙ্গে মিলিত হয়ে গুমানী নামে প্রবাহিত হয়। চাটমোহরের পূর্ব দিকে এসে এটি বড়াল-এর সঙ্গে মিলিত হয়ে বড়াল (আত্রাই-বড়াল) নামে প্রবাহিত হয়েছে। চাটমোহর থেকে প্রায় ৪৮ কিমি পূর্ব-দক্ষিণে বাঘাবাড়ীর কাছে এই আত্রাই-বড়াল নদী তার বামতীরে ফুলঝড় (বাঙ্গালী-করতোয়া) নদীকে ধারণ করে এবং মিলিত প্রবাহ হুরাসাগর নাম ধারণ করে পূর্ব-দক্ষিণ দিকে প্রবাহিত হচ্ছে। বেড়া পুলিশ স্টেশনের কাছে হুরাসাগর তার ডান তীরে ইছামতি নদীর প্রবাহকে ধারণ করে যমুনা নদীতে পতিত হয়েছে।
বাঘাবাড়ী থেকে কিছুটা ভাটিতে বেড়া বাজারের সামান্য উত্তর-পশ্চিমে একটি বিরাট বহুমুখী সেচ প্রকল্পের নির্মাণ কাজ চলছে। এখানে একাধারে সেচ কাজের জন্য পানি হুরাসাগর থেকে নিয়ে ইছামতি নদী বা খালে দেওয়া হবে, যা এই সেচ প্রকল্পের প্রধান খাল হিসেবে ব্যবহার করা হবে। আবার বর্ষা মৌসুমে সেচ এলাকার অতিরিক্ত পানি নিষ্কাশন করে হুরাসাগর নদীর মাধ্যমে যমুনায় প্রবাহিত করা হবে।
ইছামতি থেকে নৌযানগুলির সরাসরি হুরাসাগরে যাওয়ার কোন সুবিধা ছিল না বিধায় একটি নেভিগেশন লক নির্মাণ করা হয়েছে, যার সাহায্যে দুই পার্শ্বের দুই নদীর পানির লেভেলে পার্থক্য থাকা সত্ত্বেও ছোট-খাটো দেশী নৌকা এপার-ওপার করা যায়। বর্তমানে এই নদীর প্রবাহ খুবই কমে গেছে, শুকনা মৌসুমে পানি প্রায় একেবারেই থাকে না যা ভবিষ্যতে বেড়া সেচ প্রকল্পের সফল পরিচালনার জন্য হুমকি হয়ে দাঁড়াতে পারে। অক্ষাংশ অনুযায়ী এ নদীর অবস্থান ২৪°৬৭´ পূর্ব এবং  ৮৯°৬৭´ পশ্চিম দ্রাঘিমাংশ।  [মাসুদ হাসান চৌধুরী]




হুসেন, আবুল (১৮৯৬-১৯৩৮)  প্রাবন্ধিক, চিন্তাবিদ, সমাজসংস্কারক। ১৮৯৬ সালের ৬ জানুয়ারি  যশোর জেলার পানিসারা গ্রামে মাতুলালয়ে তিনি জন্মগ্রহণ করেন। তাঁর পৈতৃক নিবাস যশোরের কাউরিয়া গ্রামে। পিতা হাজী মোহাম্মদ মুসা ছিলেন একজন বিশিষ্ট আলেম।
১৯১৪ সালে আবুল হুসেন যশোর জেলা স্কুল থেকে ম্যাট্রিকুলেশন পাস করেন। পরে তিনি কলকাতার  প্রেসিডেন্সি কলেজ থেকে আইএ ও বিএ এবং  কলকাতা বিশ্ববিদ্যালয় থেকে অর্থনীতিতে এমএ (১৯২০), বিএল (১৯২২) ও এমএল (১৯৩১) ডিগ্রি লাভ করেন। কলকাতার হেয়ার স্কুলে (১৯২০-২১) শিক্ষকতার মাধ্যমে তাঁর কর্মজীবন শুরু হয়। পরে তিনি ঢাকা বিশ্ববিদ্যালয়ের অর্থনীতি ও বাণিজ্য বিভাগের লেকচারার (১৯২১) এবং মুসলিম হলের হাউস টিউটর নিযুক্ত হন। ১৯৩২ সালে তিনি বিশ্ববিদ্যালয়ের চাকরি ছেড়ে কলকাতা হাইকোর্টে ওকালতি পেশায় যোগদান করেন। তিনি বাংলার বিধানসভা কর্তৃক গৃহীত ওয়াক্ফ আইনের মূল খসড়া প্রণয়ন করেন।
আবুল হুসেন মুসলমান সমাজে আধুনিক শিক্ষা ও জ্ঞানের আলো বিস্তারের উদ্দেশ্যে লেখনী পরিচালনা করেন। মননশীল প্রবন্ধকার হিসেবে তিনি কৃষক-সমাজের দুঃখ-দুর্দশার মুক্তির পথ নির্দেশ করেন তাঁর বাংলার বলশী গ্রন্থের প্রবন্ধসমূহে। রুশবিপ্লবের প্রেরণায় অনুপ্রাণিত হয়ে তিনি ‘কৃষকের আর্তনাদ’, ‘কৃষকের দুর্দশা’ ও ‘কৃষি বিপ্লবের সূচনা’ নামক প্রবন্ধ রচনা করেন। ঢাকায় যে  বুদ্ধির মুক্তি আন্দোলন হয় তাতে আবুল হুসেনই নেতৃত্ব দেন। তিনি ঢাকায়  মুসলিম সাহিত্য সমাজ (১৯২৬) গঠন এবং এর মুখপত্র  শিখা সম্পাদনা ও প্রকাশ করে এ আন্দোলনকে প্রাতিষ্ঠানিক রূপ দেন।  কাজী আবদুল ওদুদ,  কাজী মোতাহার হোসেন,  মুহম্মদ শহীদুল্লাহ ও  আবুল ফজল তাঁকে এ কাজে সাহায্য করেন। অন্ধভাবে শাস্ত্র ও সমাজবিধি পালন নয়, মুক্তবুদ্ধি ও যুক্তি দ্বারা যাচাই করার পক্ষে তাঁরা মত প্রকাশ করেন। অবশ্য তাঁদের এ আন্দোলনের পথ নিষ্কণ্টক ছিল না। ঢাকার রক্ষণশীল মুসলিম সমাজ থেকে বাধা এসেছিল। শেষে অবস্থা এরূপ দাঁড়ায় যে, আবুল হুসেন ঢাকা বিশ্ববিদ্যালয়ের চাকরি ত্যাগ করে কলকাতায় যেতে বাধ্য হন।
বাঙালী মুসলমানদের শিক্ষাসমস্যা (১৯২৮), মুসলিম কালচার (১৯২৮), বাঙলার নদীসমস্যা, শতকরা পঁয়তাল্লিশের জের, সুদ-রিবা ও রেওয়াজ, নিষেধের বিড়ম্বনা, Helots of Bengal, Religion of Helots of Bengal, Development of Muslim Law in British India প্রভৃতি তাঁর উল্লেখযোগ্য রচনা। এগুলির মধ্যে প্রথম তিনটি বিখ্যাত গ্রন্থ। মুক্তবুদ্ধি ও উদার চিন্তার অধিকারী আবুল হুসেন ছিলেন এ দেশে অসাম্প্রদায়িক সাহিত্য-সংস্কৃতি চর্চার অন্যতম পথিকৃৎ। মৃত্যুর পর  বাংলা একাডেমী থেকে আবুল হুসেন রচনাবলী নামে তাঁর রচনাসমগ্র প্রকাশিত হয়। ক্যান্সারে আক্রান্ত হয়ে ১৯৩৮ সালের ১৫ অক্টোবর কলকাতায় তাঁর মৃত্যু হয়।  [বিমল গুহ]




হেইলিবেরি কলেজ  ইস্ট ইন্ডিয়া কোম্পানির নবনিযুক্ত ক্যাডেটদের শিক্ষা ও প্রশিক্ষণ প্রতিষ্ঠান। ভারতে ইস্ট ইন্ডিয়া কোম্পানির সিভিল সার্ভিসে যোগদানের পূর্বেই ক্যাডেটদেরকে (কোম্পানির সিভিল সার্ভিসে নবনিযুক্ত সদস্যবৃন্দ) পরিকল্পিত শিক্ষা ও প্রশিক্ষণ প্রদানের ধারণাটি গভর্নর জেনারেল লর্ড  ওয়েলেসলী (১৭৯৮-১৮০৫) কর্তৃক সর্বপ্রথম গৃহীত ও বাস্তবায়িত হয়। লর্ড ওয়েলেসলী ১৮০০ সালে নবনিযুক্ত ক্যাডেটদের শিক্ষা ও প্রশিক্ষণ দানের জন্য  ফোর্ট উইলিয়ম কলেজ নামে একটি কলেজ স্থাপন করেন। কিন্তু কোর্ট অব ডাইরেক্টর্সএর কোন রকম পূর্বানুমতি ছাড়াই কলেজটি প্রতিষ্ঠিত হয়েছিল বলেই তারা অনিয়মতান্ত্রিকতার অজুহাতে এই কলেজে আর্থিক অনুদান প্রদানে অস্বীকৃতি জানায়। কোর্ট অব ডাইরেক্টর্স ওয়েলেসলীর ফোর্ট উইলিয়ম কলেজটি বাতিল করে দিলেও একটি উপনিবেশিক রাষ্ট্রের শাসন পরিচালনার জন্য দক্ষ আমলাতন্ত্র গড়ে তোলা সম্পর্কে তাঁর ধারণাটি তারা নাকচ করে দেয় নি। তারা বৃটেনে একই ধরনের একটি প্রশিক্ষণ ও শিক্ষা প্রতিষ্ঠান স্থাপনের সিদ্ধান্ত গ্রহণ করে। এ ধারাবাহিকতায় ১৮০৬ সালে ইংল্যান্ডের হেইলবেরিতে প্রতিষ্ঠিত হয় ইস্ট ইন্ডিয়া কলেজ যা সাধারণভাবে হেইলিবেরি কলেজ (স্থানের নামানুযায়ী) নামেই পরিচিত।

 হেইলিবেরি কলেজ, গ্রেট ব্রিটেন
এরপর থেকে সকল ক্যাডেটকে কোম্পানির সিভিল সার্ভিসে নিজেদের যোগ্য করে তোলার জন্য এ কলেজ থেকে চার বছরের শিক্ষা ও প্রশিক্ষণ গ্রহণ করতে হতো। প্রত্যেক ক্যাডেটকে নৈতিক, শারীরিক ও মননশীলতার প্রশিক্ষণ প্রদানের জন্য কঠোর নিয়ম ও বিধি-বিধান প্রণয়ন করা হয়। এই কলেজের শিক্ষা কার্যক্রমের পরিকল্পনা করা হয় অক্সফোর্ড ও ক্যামব্রিজ বিশ্ববিদ্যালয়ের পাঠক্রম অনুযায়ী। এখানে পাশ্চাত্য বিষয়সমূহের উপর শিক্ষা কোর্সের পাশাপাশি ভারতীয় ভাষা ও ইতিহাসের উপরও অতিরিক্ত কোর্স চালু করা হয়। 
ক্যাডেটদের নৈতিক প্রশিক্ষণ দানের জন্য রেভারেন্ড স্যামুয়েল হেনলী (অধ্যক্ষ) এবং রেভারেন্ড এডওয়ার্ড লিউটনের মতো প্রখ্যাত দার্শনিকদের নিযুক্ত করা হয়। রাজনৈতিক অর্থনীতির বিখ্যাত তাত্ত্বিক টমাস আর. ম্যালথাস (১৭৬৬-১৮৩৪) নীতিশাস্ত্রবিদ হিসেবে এ কলেজে যোগ দিয়েছিলেন। ম্যালথাসের সঙ্গে ডেভিড রিকার্ডো (১৭৭২-১৮২৩) নামে অপর একজন বড় তাত্ত্বিকও ছিলেন। কলেজের অ্যাকাডেমিক ও নৈতিক পরিবেশ তরুণ ক্যাডেটদের মধ্যে ইতিবাচক প্রভাব ফেলে। এমন উক্তিও প্রচলিত আছে যে, ভারত যদি উনিশ শতকের ব্রিটিশ সাম্রাজ্যের মুকুট হয়ে থাকে তাহলে ভারতীয় সিভিল সার্ভিস ছিল সে মুকুটের ইস্পাত-কাঠামো। এই বক্তব্যের আলোকে একথাও বলা যায় যে, মুকুটের সেই ইস্পাত-কাঠামোর কারিগর ছিল হেইলিবেরি কলেজ, যে প্রতিষ্ঠান আমলাতন্ত্রে সদ্যনিযুক্ত সদস্যদের নৈতিক, শারীরিক ও মননশীলতার প্রশিক্ষণ দিত।  [সিরাজুল ইসলাম]




হেকিমি চিকিৎসা (Hakeemi Treatment)  ইউনানি দর্শনভিত্তিক চিকিৎসা পদ্ধতি। উদ্ভিজ্জ ভেষজ দ্বারা ঐতিহ্যিক ধারায় রোগ নিরাময়ের এই পদ্ধতির চিকিৎসকরা হেকিম নামে পরিচিত। হেকিম শব্দটি আরবি, ‘হিকমত’ অর্থাৎ প্রজ্ঞা ও দক্ষতা থেকে উৎপত্তি। কথান্তরে জ্ঞানী ও দক্ষ ব্যক্তিরাই হলেন হেকিমি চিকিৎসক। গ্রিক দার্শনিক হিপোক্রেটিসের (৪৬০-৩৭৭ খ্রি) নীতি হেকিমি চিকিৎসা পদ্ধতির ভিত্তি। এই পদ্ধতিতে ধরে নেওয়া হয় যে, মানুষের মানসিক ও দৈহিক প্রকৃতি চারটি দেহরস  ড্যাম (রক্ত), বালঘাম (শে­ষ্মা, কফ), সাফরা (হলুদ পিত্তরস) ও সাউদা (কালো পিত্তরস) দ্বারা প্রভাবিত। একজন স্বাস্থ্যবান মানুষের শরীরে আত্মরক্ষামূলক অথবা স্বনিয়ন্ত্রক শক্তি কুওয়াত-ই-মুদাবিবরা (medicatrix naturae) দ্বারা সংরক্ষিত থাকে। কোন কারণে এই ক্ষমতা দুর্বল হয়ে পড়লে শরীরে দেহরসের সুসাম্য বিঘ্নিত হয় এবং রোগের আক্রমণ ঘটে। এই চিকিৎসা পদ্ধতিতে দেহের এই হারানো ক্ষমতা স্বাভাবিক পর্যায়ে ফিরিয়ে আনার জন্য এবং এভাবে দেহরসের ভারসাম্য পুনরুদ্ধারক্রমে রোগ নিরাময়ের জন্য ঔষধ প্রয়োগ করা হয়।
হেকিমি চিকিৎসায় আঙুল দ্বারা নাড়ি অনুভবের মাধ্যমে রোগ শনাক্ত করা হয়। এছাড়া রোগনির্ণয়ের জন্য আছে মূত্র, মল ইত্যাদির চাক্ষুষ পরীক্ষা। চিকিৎসার মধ্যে রয়েছে ইলাজ বিত-তদবীর (স্বাস্থ্যবিধিমূলক চিকিৎসা), ইলাজ বিল-ঘিজা (খাদ্যাভ্যাস পরিবর্তন চিকিৎসা), ইলাজ বিদ-দাওয়া (ভেষজ চিকিৎসা) এবং জারাহাত (শল্যচিকিৎসা)। স্বাস্থ্যবিধিমূলক চিকিৎসা পদ্ধতির মধ্যে রয়েছে রক্তমোক্ষণ, ঘর্মনিঃসরণ, মূত্রবৃদ্ধি, হামাম গোসল (turkish bath), দেহমর্দন, দহন, বিরেচন, ব্যায়াম ইত্যাদি। খাদ্যাভ্যাস পরিবর্তন চিকিৎসার মধ্যে রয়েছে রোগীকে নির্দিষ্ট কিছু খাদ্য গ্রহণের পরামর্শ অথবা রোগীর উপযোগী খাদ্যের প্রকৃত পরিমাণ ও মান নিয়ন্ত্রণ। দেহরস সাধারণত হজমকৃত খাদ্য থেকে উৎপন্ন এই ধারণার দরুন হেকিমি চিকিৎসায় পথ্যের ওপর অত্যধিক গুরুত্ব দেওয়া হয়। ভেষজ চিকিৎসায় উদ্ভিদ, প্রাণী ও খনিজ থেকে স্বাভাবিকভাবে প্রাপ্ত ভেষজ দ্রব্য ব্যবহূত হয়। এই চিকিৎসায় সাধারণত একক ঔষধ ব্যবহার অগ্রাধিকার পেলেও বিভিন্ন জটিল ও দীর্ঘস্থায়ী রোগের ক্ষেত্রে প্রায়শই মিশ্র ঔষধের ব্যবস্থাও থাকে। অত্যল্প শল্যচিকিৎসাও হেকিমি পদ্ধতিতে চালু রয়েছে।
হিপোক্রেটিসের পর গ্যালেন (১৩১-২১০ খ্রি), আল রাজি (৮৫০-৯২৫ খ্রি), ইবনে সিনা (৯৮০-১০৩৭) প্রমুখ গ্রিক, আরব ও পারস্য দেশীয় ঔষধ প্রস্ত্ততকারক ও চিকিৎসক হেকিমি চিকিৎসার সেই আদিযুগে এই পদ্ধতিকে সমৃদ্ধ করেছেন। দশম শতকে আরবদের মাধ্যমে হেকিমি চিকিৎসা ভারত উপমহাদেশে পৌঁছয়। এরপর এই পদ্ধতি দিলি­র সুলতান, খিলজী, তুঘলক ও মুগল শাসকদের পৃষ্ঠপোষকতায় বাংলাদেশসহ গোটা দেশে বিস্তার লাভ করে। ব্রিটিশ আমলে পাশ্চাত্য চিকিৎসা প্রচলনের ফলে এ চিকিৎসা পদ্ধতিটি হুমকির সম্মুখীন হয়। তবে এক সময়ে জনমনে আস্থা অর্জনে সমর্থ হওয়ায় এটি আজও টিকে আছে। হেকিম আজমল খান (১৮৬৮-১৯২৭), হেকিম হাফিজ আব্দুল মজিদ (১৮৮৩-১৯২২), হেকিম আব্দুল হামিদ (১৯০৮-?), হেকিম মোহাম্মদ সাইদ (১৯২০-১৯৯৮), হেকিম হাবিবুর রহমান প্রমুখ সুবিদিত ব্যক্তিদের চেষ্টা, শ্রম, ত্যাগ ও উৎসাহে হেকিমি চিকিৎসা সগৌরবে বিকশিত হয়েছে এবং অদ্যাবধি চালু রয়েছে।
হেকিমি চিকিৎসা বাংলাদেশে স্বাস্থ্য ব্যবস্থাপনার একটি জনপ্রিয় পদ্ধতি হিসেবে সরকারিভাবে স্বীকৃত। ঢাকা ও সিলেটে সরকারী ইউনানি কলেজসহ বাংলাদেশে আরও কয়েকটি ইউনানি শিক্ষা প্রতিষ্ঠান রয়েছে। এছাড়াও রয়েছে বাংলাদেশ ইউনানি ও আয়ুর্বেদিক বোর্ড। প্রায় ৪,০০০ অভিজ্ঞ ও পেশাগতভাবে সুদক্ষ হেকিম বর্তমানে বাংলাদেশে এই পদ্ধতির চিকিৎসার সাথে জড়িত।  [আবদুল গনি]
আরও দেখুন সামাজিক চিকিৎসা; সনাতন চিকিৎসা।




হেজেস, স্যার উইলিয়ম (১৬৩২-১৭০১)  বাংলায়  ইস্ট ইন্ডিয়া কোম্পানির বাণিজ্যকুঠির প্রথম গভর্নর। ১৬৮১ খ্রিস্টাব্দ পর্যন্ত বাংলায় কোম্পানির বিনিয়োগ মাদ্রাজ থেকে নিয়ন্ত্রণ করা হতো। কোম্পানির ব্যবসা বাণিজ্যের অব্যাহত অগ্রগতি এবং কোম্পানি বিষয়ক ব্যবস্থাপনার বিরুদ্ধে নানা অভিযোগের পরিপ্রেক্ষিতে  কোর্ট অব ডাইরেক্টর্স বাংলার জন্য ফোর্ট সেন্ট জর্জ-এর নিয়ন্ত্রণমুক্ত একটি আলাদা সংস্থা গঠনের সিদ্ধান্ত নেয়। ফলে ১৬৮২ খ্রিস্টাব্দে বাংলায় কোম্পানির কার্যক্রম পরিচালনার জন্য ছয় সদস্যবিশিষ্ট ‘Council of Bay’ নামে একটি নির্বাহী কমিটি গঠন এবং উইলিয়ম হেজেস-কে বেঙ্গল এজেন্সির প্রথম গভর্নর নিযুক্ত করা হয়। বাংলার প্রধান বন্দর হুগলি থেকে Council of Bay এর কার্যক্রম পরিচালনার ব্যবস্থা করা হয়। তবে কোম্পানির উপসাগরীয় বিষয়ে হেজেস কোন প্রকার অগ্রগতি দেখাতে ব্যর্থ হন। কারণ তিনি ইংল্যান্ড থেকে আগত প্রাইভেট ব্যবসায়ীদের পক্ষ থেকে প্রচন্ড বাধার সম্মুখীন হন। তিনি মুগল সরকারকেও এসকল অবৈধ ব্যবসায়ীদের বাংলায় ব্যবসায়ের সুযোগ না দেওয়ার জন্য অনুরোধ করেন। যেহেতু অবৈধ ব্যবসায়ীরা সরকারকে উচ্চহারে শুল্ক দিত, কাজেই গভর্নরের অনুরোধে তাদের বহিষ্কার করার কোন যুক্তিসঙ্গত কারণ মুগল সরকারের নিকট ছিল না।  শাহ সুজা কর্তৃক জারিকৃত  নিশানএর (১৬৫১) মাধ্যমে কোম্পানিকে যে সকল সুযোগ সুবিধা প্রদান করা হয়েছিল তার প্রতি সম্মান প্রদর্শনের জন্য মুগল সরকারকে প্রভাবিত করতেও তিনি ব্যর্থ হন। শাহ সুজার নিশানে যে সকল কর মওকুফ করা হয়েছিল সেসবের দাবিতেও সরকারি কর্মকর্তারা কোম্পানির ব্যবসায়ে প্রায়শ বাধার সৃষ্টি করত।

 উইলিয়ম হেজেস-এর ডায়েরীর প্রচ্ছদ
সরকারি কাজ পরিচালনায় উইলিয়ম হেজেস একজন কুশলী প্রশাসকের পরিচয় দিতে পারেন নি। অচিরেই তিনি Council of Bay এর সদস্যদের বৈরী করে তোলেন। তাঁরা সকলে পৃথকভাবে হেজেস সম্পর্কে কোর্ট অব ডাইরেক্টর্স-এর নিকট লিখিত অভিযোগ দাখিল করেন। কোর্ট শেষ পর্যন্ত তাঁকে বরখাস্ত করে এবং ১৬৮৩ খ্রিস্টাব্দের ডিসেম্বরে Council of Bay এর বিলুপ্ত ঘোষণার মাধ্যমে বাংলায় কোম্পানির কার্যক্রম পরিচালনার দায়িত্ব আবার মাদ্রাজের ফোর্ট সেন্ট জর্জ-এর অধীনে ন্যস্ত করে। এভাবেই ইস্ট ইন্ডিয়া কোম্পানির বেঙ্গল এজেন্সির স্বাধীন মর্যাদার অবসান ঘটে। হেজেস অবশ্য কোর্টকে তাঁর একটি পরিকল্পনার কথা ব্যক্ত করেন যা কোম্পানির পরবর্তী উন্নয়নে দীর্ঘস্থায়ী অবদান রেখেছিল। তিনি বাংলায় ইংরেজ বসতি হুগলি থেকে আরও সুবিধাজনক স্থানে সরিয়ে নিয়ে একটি সুরক্ষিত বসতি স্থাপন করে কোম্পানির বিনিয়োগ শত্রুদের আক্রমণ থেকে রক্ষা করার জন্য পরামর্শ দেন। কোর্ট হেজেসের পরিকল্পনা গ্রহণ করে। ১৬৯০ খ্রিস্টাব্দে হুগলি থেকে কলকাতায় বসতি স্থানান্তর এবং ১৬৯৮ খ্রিস্টাব্দে সেই বসতিকে দুর্গ দ্বারা সুরক্ষিত করা হয়। বস্ত্তত এই পদক্ষেপই বাংলায় কোম্পানির শাসনের ভিত্তি স্থাপন করে।
কোম্পানির গভর্নর হিসেবে ব্যর্থ হলেও স্যার উইলিয়ম হেজেস তাঁর বিখ্যাত ডায়েরির জন্য ইতিহাসে একজন খ্যাতিমান ব্যক্তিত্ব হিসেবে পরিগণিত। তিনি অত্যন্ত বিশ্বস্ততার সাথে ভারতে তাঁর জীবন কাহিনী ও অভিজ্ঞতা ডায়েরিতে লিপিবদ্ধ করেন। তাঁর ডায়েরি পরবর্তী সময়ে হেনরি ইউল কর্তৃক সম্পাদিত হয়ে ‘Diary of William Hedges’ শিরোনামে তিন খন্ডে প্রকাশিত হয় (১৮৭৭-৭৯)। এই ডায়েরি থেকে মুগল আমলে বাংলার ইতিহাস এবং ভারতে ব্রিটিশ শাসনের প্রাথমিক ইতিহাস পুনঃনির্মাণে গুরুত্বপূর্ণ তথ্য পাওয়া যায়। তাঁর ভারতীয় জীবনের ব্যর্থতা ভালোভাবেই পুষিয়ে যায় ইংল্যান্ডে তাঁর সাফল্যের মাধ্যমে। ১৬৮৮ খ্রিস্টাব্দে তিনি ‘নাইট’ উপাধিতে সম্মানিত হন, ১৬৯৩ খ্রিস্টাব্দে লন্ডনের শেরিফ এবং ১৬৯৪ খিস্টাব্দে ব্যাংক অব ইংল্যান্ড-এর পরিচালক নিযুক্ত হন। ৬ আগস্ট ১৭০১ খ্রিস্টাব্দে উইলিয়ম হেজেসের মৃত্যু হয়।  [সিরাজুল ইসলাম]




হেপাটাইটিস  অভিধানিক অর্থে যকৃতের সবধরনের প্রদাহ বুঝালেও সাধারনভাবে ভাইরাসজনিত যকৃতের প্রদাহ বুঝাতেই এ শব্দটি ব্যবহূত হয়ে থাকে। এ ধরনের ভাইরাসের কয়েকটির সংক্রমণের মূল কেন্দ্র যকৃৎ। এগুলি প্রাথমিক হেপাটাইটিস ভাইরাস, আর এগুলিই প্রায় ৯৫% ক্লিনিক্যাল হেপাটাইটিসের কারণ। দেহের অন্য কোন অঙ্গতন্ত্রে সংক্রমণের ফল হিসেবে যেসব ভাইরাসে লিভার আক্রান্ত হয় সেগুলিকে দ্বিতীয় পর্যায়ের হেপাটাইটিস ভাইরাস বলে, যেমন ইয়োলো ফিভার  ভাইরাস, সাইটোমেগালোভাইরাস, এপস্টিন-বার ভাইরাস, হার্পেস সিমপে­ক্স ভাইরাস, ভেরিসেলা-জোস্টার ভাইরাস ও হাম ভাইরাস, রুবেলা কক্সস্যাকি বি ভাইরাস, রক্তক্ষরা ভাইরাস (ডেঙ্গু) এবং অ্যাডিনো ভাইরাস।
পৃথিবীতে প্রতি বছর কোটি কোটি লোক হেপাটাইটিসে আক্রান্ত হয়। জন্ডিসের লক্ষণ হলো রক্তে অত্যধিক বিলিরুবিনসহ শরীরের পাংশু বা হলদে আভা, কিছু লিভার উৎসেচকের অধিক সক্রিয়তা ও সেসঙ্গে বমি, ক্ষুধামন্দা ও জ্বর। কিন্তু অনেকগুলি হেপাটাইটিসে এসব লক্ষণ দেখা যায় না এবং যেগুলি শনাক্তির জন্য নির্দিষ্ট পরীক্ষা আবশ্যক। এই ধরনের লক্ষণহীন ভাইরাস আক্রান্ত লোকের সংখ্যাও যথেষ্ট এবং তারা এই রোগ বিস্তারের একটা বড় উৎস।

 হপাটাইটিস সি ভাইরাস
কয়েক ধরনের হেপাটাইটিস ভাইরাস আবিষ্কৃত হয়েছে। এগুলি হলো হেপাটাইটিস এ ভাইরাস (HAV), হেপাটাইটিস বি ভাইরাস (HBV), হেপাটাইটিস সি ভাইরাস (HCV), হেপাটাইটিস ডি ভাইরাস (HDV), হেপাটাইটিস ই ভাইরাস (HEV), হেপাটাইটিস জি ভাইরাস (HGV) ও হেপাটাইটিস এফ ভাইরাস (HFV)। তবে, হেপাটাইটিসে হেপাটাইটিস এফ ভাইরাসের ভূমিকা এখনও নিদানিকভাবে প্রমাণিত হয় নি। এসব ভাইরাসের মধ্যে হেপাটাইটিস এ ভাইরাস, হেপাটাইটিস ই ভাইরাস ও হেপাটাইটিস এফ ভাইরাস খাদ্যনালি (মুখ) পথে, আর অন্যগুলি প্রধানত সংক্রমিত রক্ত, অশোধিত ও সংক্রমিত সিরিঞ্জ ও অন্যান্য চিকিৎসা যন্ত্রপাতি ব্যবহার ও অরক্ষিত যৌনসঙ্গমে দেহে প্রবেশ করে। তাই যারা শিরার মধ্য (intravenous) দিয়ে নিয়মিত ঔষধ গ্রহণ করেন তাদের মধ্যে এসব ভাইরাস সংক্রমণ বেশি দেখা যায়। হেপাটাইটিস বি ভাইরাস ও হেপাটাইটিস সি ভাইরাস জীবাণু যকৃতের দীর্ঘস্থায়ী রোগের কারণ এবং এসব রোগীর লিভারের ক্যানসার হওয়ার যথেষ্ট আশঙ্কাও থাকে।
হেপাটাইটিস বি ভাইরাস সংক্রমণ একটি মারাত্মক রোগ এবং এ রোগসমস্যা বিশ্বব্যাপী। একটি পরিসংখ্যান থেকে দেখা গেছে যে পৃথিবীতে এই ভাইরাসে অতীতে ও বর্তমানে আক্রান্ত লোকের সংখ্যা প্রায় ২০০ কোটি এবং প্রায় ৩৫ কোটি মানুষ তাদের রক্ত ও যকৃতে এগুলির স্থায়ী বাহক। সারা বিশ্বে ৬০-৮০% প্রাথমিক লিভার ক্যানসারের জন্য এই ভাইরাসটিই দায়ী।
বাংলাদেশে কতক ভাইরাসঘটিত, বিশেষত হেপাটাইটিস বি ভাইরাসজনিত হেপাটাইটিস রোগীর নির্ভরযোগ্য পরিসংখ্যান পাওয়া যায়। দেশের জনসংখ্যার প্রায় ৭.৫%, অর্থাৎ প্রায় ১ কোটি মানুষ বি ভাইরাসের বাহক। এদের মধ্যে একাংশের কোন রোগলক্ষণ থাকে না, কেউ কেউ দীর্ঘস্থায়ী রোগের শিকার হয়। অনেকেই অজ্ঞাত কারণে ভাইরাসের নিয়ন্ত্রিত বংশবৃদ্ধির দরুন আজীবন সুস্থ থাকে। আক্রান্ত প্রায় ৭৫ শতাংশের হেপাটাইটিস বি ভাইরাস তেমন উপসর্গ প্রদর্শন করে না এবং ২৫% লোকের মধ্যে জন্ডিস দেখা দেয়। লিভারের আকস্মিক নিষ্ক্রিয়তার দরুন প্রায় ১% রোগীর ক্ষেত্রে হেপাটাইটিস বি ভাইরাস আরও জটিল হয়ে ওঠে। কোন কোন ক্ষেত্রে তীব্র পর্যায়েও রোগটি ধীরে ধীরে দীর্ঘস্থায়ী পর্যায়ে রূপ নেয়।

 হেপাটাইটিসে আক্রান্ত যকৃত
বাংলাদেশে প্রায় ৫০% শিশুর রক্তে হেপাটাইটিস এ ভাইরাসের বিরুদ্ধে অ্যান্টিবডি রয়েছে, অর্থাৎ তারা ইতিপূর্বে একবার সংক্রমিত হয়েছে। দেশে ভাইরাসঘটিত তীব্র হেপাটাইটিসের প্রধান কারণ হলো হেপাটাইটিস ই ভাইরাস। সংক্রমিত খাদ্য ও পানির মাধ্যমে এই দুটি ভাইরাস মুখের মধ্য দিয়ে শরীরে প্রবেশ করে।
বিশ্ব সমস্যা হিসেবে হেপাটাইটিস বি ভাইরাসের পরেই হেপাটাইটিস সি ভাইরাসের স্থান। গোটা পৃথিবীতে আনুমানিক প্রায় ১৮০ কোটি মানুষ হেপাটাইটিস সি ভাইরাস দ্বারা সংক্রমিত এবং প্রায় ১৭ কোটি মানুষ এই ভাইরাসের স্থায়ী বাহক, যাদের লিভার ক্যানসারের ঝুঁকি রয়েছে। এসব তথ্য বিশ্বের অন্যতম প্রধান স্বাস্থ্য সমস্যা হিসেবে রোগটির গুরুত্ব প্রকাশ করে। বাংলাদেশে হেপাটাইটিস রোগের প্রায় ৩% হেপাটাইটিস সি ভাইরাস সংক্রমিত।
পর্যবেক্ষণের সুযোগ না থাকায় অন্যান্য হেপাটাইটিস ভাইরাস সংক্রমণ বাংলাদেশে নিয়মিতভাবে শনাক্ত করা হয় না, তবে এসব রোগের ঘটনাও গুরুত্বহীন তা বলা যাবে না। তীব্র হেপাটাইটিসসহ যেসব রোগী জন্ডিসে আক্রান্ত তাদের ভাইরাস সময় সময় বিভিন্ন ধরনের হয়ে থাকে। গত ২০০০ সালে পরিচালিত এক জরিপে দেখা গেছে সংক্রমণে রয়েছে সর্বাধিক হেপাটাইটিস ই ভাইরাস, তারপর হেপাটাইটিস বি ভাইরাস, হেপাটাইটিস এ ভাইরাস ও হেপাটাইটিস সি ভাইরাস।
বাংলাদেশে হেপাটাইটিস বি ভাইরাস ও হেপাটাইটিস সি ভাইরাস সংক্রমণে রক্তসংভরণ (blood transfusion) ও অস্ত্রোপচারের উলে­খযোগ্য ভূমিকা রয়েছে আর তা ঘটে রক্ত সঠিকভাবে স্ক্রিনিং না করার কারণে ও অস্ত্রোপচারের যন্ত্রপাতি নির্বীজনের অভাবে।  [জিয়া উদ্দিন আহমেদ]




হেবার, রেজিনাল্ড বিশপ (১৭৮৩-১৮২৬)  বাংলায় আগত একজন ভ্রমণকারী হিসেবে উনিশ শতকের প্রথম সিকিতে বাংলার আর্থ-সামাজিক-রাজনৈতিক বিষয়ে বিশপ হেবারের বিবরণ খুবই গুরুত্বপূর্ণ। রেভারেন্ড রেজিনাল্ড হেবার এবং তাঁর দ্বিতীয় স্ত্রী মেরী এলানসনের জ্যেষ্ঠপুত্র ছিলেন বিশপ হেবার। ১৭৮৩ সালের ২১ এপ্রিল তিনি ইংল্যান্ডের চেশায়ারে জন্মগ্রহণ করেন। হেবার অক্সফোর্ডে লেখাপড়া করেন এবং কবিতা ও গদ্যের জন্য পুরস্কৃত হন। ১৮০৭ সালে তিনি চার্চে যোগ দেন। ১৮১৫ সালে অক্সফোর্ডের বাম্পটন লেকচারশিপ দিয়ে তাঁকে সম্মানিত করা হয়। ১৮২৩ সালে তিনি কলকাতার (পুরো ব্রিটিশ ইন্ডিয়ার) লর্ড বিশপের পদে মনোনয়ন লাভ করেন।

 রেজিনাল্ড বিশপ হেবার
বিশপ হেবার তাঁর ভ্রমণ কাহিনীর জন্য বিখ্যাত। তিনি ভারতবর্ষে শুধু ধর্মপ্রচার নিয়ে ব্যস্ত ছিলেন না, ভারতবর্ষের বৈচিত্র্য তাঁকে আকর্ষণ করেছিলো। ১৮২৪ থেকে ১৮২৬ পর্যন্ত তিনি তাঁর অধীনস্থ গির্জাসমূহ পরিদর্শন করেছেন এবং এ কারণে কলকাতা থেকে দাক্ষিণাত্য পর্যন্ত তাঁকে ভ্রমণ করতে হয়েছে এবং তিনি তা লিপিবদ্ধ করেছেন। তাঁর মৃত্যুর পর ১৮২৭ সালে ভ্রমণ বৃত্তান্তটি  Narrative of a journey through the upper Provinces of India from Calcutta to Bombay, 1824-1825 (with notes upon Ceylon); An Account of a Journey to Madras and the Southern Provinces, 1826 and Letters written in India  দুখন্ডে লন্ডন থেকে প্রকাশিত হয়। প্রথম খন্ডে ঢাকা থেকে ফরিদপুর পর্যন্ত ভ্রমণের উলে­খ আছে। এ অংশটুকুতে আমরা বাংলার আর্থ-সামাজিক অবস্থা সম্পর্কে বেশ কিছু তথ্য পাই। বইটির উলে­খযোগ্য অংশে রয়েছে হেবারের স্কেচ।
বিশপ হেবারের এই ভ্রমণকালে প্রায় প্রতিদিন তাঁর অভিজ্ঞতা লিপিবদ্ধ করায় আমরা সে সময়কার ভারতবর্ষের একটা চিত্র পাই। কোন কোন ক্ষেত্রে অত্যন্ত সাদামাটা এক চিত্র, যেখানে মানুষের দৈনন্দিন জীবনধারার আলেক্ষ্য রয়েছে।
হেবার ১৮২৪ সালে তাঁর ভ্রমণ শুরু করেন। কলকাতা থেকে প্রথম আসেন ঢাকায়। তৎকালীন ঢাকার একটি চমৎকার বর্ণনা আছে তাঁর গ্রন্থে। তিনি ঢাকার নায়েব নাজিম নওয়াব  শামসুদ্দৌলার সঙ্গে দেখা করেছিলেন। এই সাক্ষাৎকারের বিস্তারিত বিবরণ লিপিবদ্ধ করেছেন ভ্রমণ কাহিনীতে। ঢাকার ধনাঢ্য ও জেলার সবচেয়ে সম্ভ্রান্ত মীর আশরাফ আলীর সঙ্গেও তিনি দেখা করেছিলেন। এছাড়া বিস্তারিত বিবরণ আছে ফরিদপুর ও চট্টগ্রাম সম্পর্কে।
১৮২৬ সালের ৩ এপ্রিল ত্রিচিনপল­ীতে ভ্রমণের সময় মৃগী রোগে আক্রান্ত হয়ে তাঁর মৃত্যু হয়।
কলকাতায় ‘বিশপস কলেজ’ প্রতিষ্ঠা ছিল হেবারের আরেকটি কীর্তি। ভ্রমণ কাহিনী ছাড়াও তাঁর উলে­খযোগ্য গ্রন্থসমূহ হচ্ছে: কবিতা Palestine (1809), Europe (1809), Poems (1812), Hymns (1827); গদ্য The Personality and Office of the Christian Comforter asserted and explained (Bampton Lectures for 1815), The Omnipotence of God (1821), A Life of Bishop Jeremy Taylor (2 Vols., 1824)।  [মুনতাসীর মামুন]




হেয়াত মামুদ (১৬৯৩-১৭৬০)  আধুনিকপূর্ব যুগের বাংলা ভাষার কবি। রংপুর জেলার ঘোড়াঘাটের অধীন ঝাড়বিশিলা গ্রামে তাঁর জন্ম। পিতা শাহ কবীর ছিলেন ঘোড়াঘাট সরকারের দেওয়ান এবং তিনি নিজে ছিলেন ওই সরকারের কাজী।
হেয়াত মামুদের কবিপ্রতিভা পৈতৃকসূত্রে প্রাপ্ত কারণ তাঁর পিতাও ছিলেন একজন কবি। রাজকার্যের অবসরে হেয়াত মামুদ তাঁর কবিপ্রতিভার বিকাশ ঘটান। তিনি মোট চারখানি কাব্য রচনা করেন:  জঙ্গনামা (১৭২৩), সর্বভেদবাণী (১৭৩২), হিতজ্ঞানবাণী (১৭৫৩) ও আম্বিয়াবাণী (১৭৫৮)। জঙ্গনামায় কারবালার বিষাদময় কাহিনীর বিবরণ আছে; ফারসি কাব্যের অনুসরণে এটি রচিত। সর্বভেদবাণী নীতিকথামূলক কাব্য। হেয়াত মামুদ সংস্কৃত পঞ্চতন্ত্র কাব্যের ফারসি অনুবাদ মফরেহুল-কুলুব থেকে এর উপাদান সংগ্রহ করেন। হিতজ্ঞানবাণীতে ইসলামের ধর্মীয় রীতিনীতির বিবরণ আছে; এতে সুফিতত্ত্বের কথাও আছে। আম্বিয়াবাণীতে হযরত আদম (আ.) থেকে  হযরত মুহাম্মাদ (স.) পর্যন্ত নবী-পরম্পরায় জীবনবৃত্তান্ত বিবৃত হয়েছে। এটি বিশাল কাব্য এবং হেয়াত মামুদের শ্রেষ্ঠ রচনা। কবির ভাষা সহজ, মার্জিত ও দোভাষীর প্রভাবমুক্ত। মধ্যযুগের কাব্যধারার তিনিই শেষ প্রতিনিধি।  [ওয়াকিল আহমদ]




হেয়ার, ডেভিড  (১৭৭৫-১৮৪২)  স্কটল্যান্ডের অধিবাসী ও একজন জনহিতৈষী। ঘড়ি নির্মাতা হিসেবে নিজের ভাগ্য গড়ার উদ্দেশ্যে তিনি ভারতে আসেন। কিন্তু পরবর্তী সময়ে বাংলার সাধারণ মানুষের কল্যাণ সাধনে নিজেকে উৎসর্গ করেন। নব্য উপনিবেশিক সরকার ইউরোপের শিল্পি ও কারিগরদের বাংলায় এনে চিত্রশিল্প, জুতা তৈরি, পোশাক সেলাই, কেশবিন্যাস এবং অনুরূপ পেশার মধ্য দিয়ে প্রতিষ্ঠিত হওয়ার সুযোগ করে দেয়।

 ডেভিড হেয়ারের মূর্তি, কলকাতা
ডেভিড হেয়ার স্কটল্যান্ডের একটি সাধারণ পরিবারে জন্মগ্রহণ করেন। পেশায় তাঁর বাবা ছিলেন একজন ঘড়ি তৈরির কারিগর। ১৮০০ সালে হেয়ার কলকাতা আসেন এবং ঘড়ি তৈরি ও মেরামত করে প্রচুর অর্থ উপার্জন করেন। উপার্জিত অর্থ নিয়ে তিনি দেশে ফিরে না গিয়ে বাংলায় স্থায়ী নিবাস স্থাপন করেন এবং বাকি জীবন তিনি এদেশের দুস্থ মানুষের কল্যাণে আত্মনিয়োগ করেন।
১৮১৭ সালে কলকাতায়  হিন্দু কলেজ প্রতিষ্ঠা ছিল সমাজহিতৈষী হিসেবে ডেভিড হেয়ারের প্রথম উলে­খযোগ্য উদ্যোগ। ডেভিড হেয়ারের মধ্যেই প্রথম স্থানীয় জনসাধারণকে ইংরেজিতে শিক্ষাদানের জন্য একটি স্কুল স্থাপনের চিন্তা জাগ্রত হয়। তিনি কলকাতা সুপ্রিম কোর্টের প্রধান বিচারপতি হাইড ইস্টকে তাঁর এই উদ্যোগকে সমর্থন করার জন্য অনুপ্রাণিত করেন। এ ব্যাপারে হাইড ইস্টের আগ্রহ স্থানীয়  ভদ্রলোকদের মধ্যে উৎসাহ সঞ্চার করে এবং তাদের সক্রিয় সহযোগিতায় ১৮১৭ সালের ২০ জানুয়ারি কলেজটি প্রতিষ্ঠিত হয়। একই বছর হেয়ার ইংরেজি এবং বাংলা পুস্তক মুদ্রণ ও প্রকাশনার জন্য ‘কলিকাতা স্কুল বুক সোসাইটি’ প্রতিষ্ঠা করেন। সমাজসেবায় সার্বক্ষণিকভাবে আত্মনিয়োগের জন্য ডেভিড হেয়ার ১৮২০ সালে তাঁর ব্যবসার দায়িত্ব ন্যস্ত করেন গ্রে নামের জনৈক ব্যক্তির ওপর। এই গ্রে ছিলেন তাঁর সহকারী এবং সম্ভবত আত্মীয়। ডেভিড হেয়ারের মৃত্যুর পূর্ব পর্যন্ত এ দুজন হেয়ার স্ট্রীটের একটি বাড়িতে একসঙ্গে অবস্থান করতেন। উলে­খ্য, ডেভিড হেয়ারের নামেই রাস্তাটির নামকরণ হয়। ইতিপূর্বে তিনি কলকাতায় বিপুল পরিমাণ ভূ-সম্পত্তি ক্রয় করেছিলেন। ওই সম্পত্তির কিছু অংশ তিনি হিন্দু কলেজকে দান করেন এবং বাকি অংশ একজন পৃষ্ঠপোষক হিসেবে  সংস্কৃত কলেজের নিকট নামমাত্র দামে বিক্রি করেন।
রাজা  রামমোহন রায় এবং  ডিরোজিওর সঙ্গে ডেভিড হেয়ারের ঘনিষ্ঠ যোগাযোগ ছিল।  ইয়ং বেঙ্গলের একজন মিত্র হিসেবে হেয়ার তাদের সংগঠন ‘Society for the Promotion of General Knowledge (১৮৩৮)-এর পৃষ্ঠপোষক হন। নিষ্ঠুর শ্রম আইনের বিরুদ্ধে হেয়ার জনমত গড়ে তোলেন। এ আইনের আওতায় সে সময়ে ভারতীয় শ্রমিকদের দাস হিসেবে ইউরোপের প­ানটেশন কলোনি গুলিতে পাঠানো হতো। উপনিবেশিক আমলের প্রচলিত আইনগুলি তাঁর নিকট উৎপীড়নমূলক এবং অমানবিক বলে প্রতীয়মান হয়। ফলে এসব আইনের সংস্কার সাধনের জন্য তিনি জনমত সৃষ্টির চেষ্টা করেন। তিনি দেশীয় সংবাদপত্রের ওপর থেকে বিধিনিষেধ প্রত্যাহারের জন্যও সংগ্রাম করেন। অধিকন্তু, দেশের সকল জেলা আদালতে জুরির মাধ্যমে বিচারব্যবস্থা প্রবর্তনের পক্ষে তিনি জোরালো যুক্তি প্রদর্শন করেন। ইতিপূর্বে এ ব্যবস্থা কেবল কলকাতা শহরের মধ্যেই সীমাবদ্ধ ছিল।
নতুন নতুন স্কুল এবং অন্যান্য জ্ঞানচর্চামূলক  প্রতিষ্ঠানের জন্য বিপুল পরিমাণ অর্থ সাহায্য প্রদানের কারণে হেয়ার শেষ পর্যন্ত ঋণগ্রস্ত হয়ে পড়েছিলেন। তিনি ছিলেন দেশীয় এবং  অ্যাংলো-ইন্ডিয়ানদের মধ্যে যোগসূত্র স্বরূপ। এ কারণে ব্রিটিশ সরকার হেয়ারকে কলকাতার শেরিফ পদের জন্য যোগ্য ব্যক্তি বলে মনে করে এবং ১৮৪০ সালে মাসিক ১০০০ রূপি বেতনে  উক্ত পদে নিয়োগ দিয়ে তাঁর ঋণমুক্তির ব্যবস্থা করে। কিন্তু হেয়ার আকস্মিকভাবে কলেরায় আক্রান্ত হয়ে ১৮৪২ সালের ১ জুন মারা যান।
জাতি-ধর্ম-বর্ণ নির্বিশেষে সকল স্তরের মানুষ তাঁর মৃত্যুতে শোকপ্রকাশ করে। কলকাতাবাসীরা জনসাধারণের অনুদানে তাঁর স্মৃতির উদ্দেশ্যে একটি স্মারক ভাস্কর্য নির্মাণ করে। এই স্মারক ভাস্কর্যে (১৮৪৭) উৎকীর্ণ আছে, Hare “having acquired an ample competence cheerfully relinquished the prospect of returning to enjoy it in his native land in order to promote the welfare of that of his adoption.”  চিরকুমার হেয়ারের অবদানের প্রতি সম্মান প্রদর্শনপূর্বক তাঁর নামে কলকাতার একাধিক স্কুল এবং রাস্তার নামকরণ হয়।
যে কাজ ডিরোজিও করেছিলেন বুদ্ধিবৃত্তি দিয়ে, ডেভিড হেয়ার তা করেছেন প্রাতিষ্ঠানিক ও সামাজিকভাবে। কথিত আছে যে, সে সময়ের (উনিশ শতকের প্রথম ভাগে) ধর্মীয় ও সামাজিক কারণে কলকাতা মেডিক্যাল কলেজে স্থানীয় ছাত্র ভর্তি হতে চাইতো না। ডেভিড হেয়ারের অবিরাম প্রচারণার ফলে সে অচলায়তন দূর হয় এবং মেডিক্যাল কলেজে অবশেষে হিন্দু ছাত্ররা আসতে শুরু করে। তাঁর ওপর স্থানীয় মানুষের অগাধ ভক্তিই এর কারণ। কলকাতায় মেয়েদের জন্য বেশ কিছু অনানুষ্ঠানিক স্কুল স্থাপন করে হেয়ার নারীশিক্ষার পক্ষে সামাজিক আন্দোলন গড়ে তোলেন। ডেভিডের সমাজসেবার পেছনে ধর্মীয় বা অন্য কোন ব্যক্তিগত স্বার্থ নিহিত ছিল না। বাঙালি সমাজের জন্য তাঁর আত্মত্যাগ ছিল পরিপূর্ণভাবে আন্তরিক। তিনি বাংলা ভাষায় কথা বলতেন। তিনি দেশীয় খাবারে অভ্যস্ত ছিলেন, এমনকি প্রায়শ দেশি কায়দায় পোশাক পরতেন এবং স্থানীয় সকল সামাজিক উৎসব-অনুষ্ঠানে যোগ দিতেন।  [সিরাজুল ইসলাম]




 স্যার ল্যান্সলট হেয়ার
হেয়ার, স্যার ল্যান্সলট (১৮৫১-১৯২২)  নবগঠিত  পূর্ববঙ্গ ও আসাম প্রদেশের লেফটেন্যান্ট গভর্নর (১৯০৬-১৯১১)। তিনি ১৮৫১ সালের ৭ জানুয়ারি লন্ডনে জন্মগ্রহণ করেন। সিটি অব লন্ডন স্কুল থেকে শিক্ষালাভের পর ১৮৭৩ সালে তিনি বাংলার জন্য নির্ধারিত ভারতীয় সিভিল সার্ভিসে যোগ দেন। সিভিলিয়ান হিসেবে তিনি বাংলার বিভিন্ন জেলাতে দায়িত্ব পালন করেন এবং অবশেষে গভর্নর জেনারেলের কাউন্সিলের সদস্য পদে (১৯০৫-০৬) উন্নীত হন।
বঙ্গভঙ্গ (১৯০৫) বিরোধী আন্দোলনের মুখে ব্যামফিল্ড  ফুলার পদত্যাগ করলে (২০ আগস্ট ১৯০৬) ল্যান্সলট হেয়ার পূর্ববঙ্গ ও আসাম প্রদেশের লেফটেন্যান্ট গভর্নর নিযুক্ত হন। ১৯১১ সালে বঙ্গভঙ্গ রদ করা পর্যন্ত তিনি এ পদেই অধিষ্ঠিত থাকেন। সিভিলিয়ান হিসেবে তাঁর দক্ষতাপূর্ণ কাজের স্বীকৃতিস্বরূপ তাঁকে সি.আই.ই (১৯০০), সি.এস.আই (১৯০৬) এবং কে.সি.এস.আই (১৯০৭) খেতাব প্রদান করা হয়।
১৯২২ সালের ৭ অক্টোবর স্যার ল্যান্সলট এর মৃত্যু হয়। বর্তমান সরকারী আমলা পাড়ার হেয়ার ষ্ট্রিট ঢাকা পৌরসভা কর্তৃপক্ষ কর্তৃক নির্মিত এবং তাঁর নামেই এ এলাকার নামকরণ হয়।  [সিরাজুল ইসলাম]




হেলেন, লুৎফুন নাহার (১৯৪৭-১৯৭১)  শিক্ষাবিদ, শহীদ বুদ্ধিজীবি। ১৯৪৭ সালের ২৮ ডিসেম্বর মাগুরায় তাঁর জন্ম। পৈত্রিক নিবাস মাগুরা জেলার মোহাম্মদপুর উপজেলার হরেকৃষ্ণপুর গ্রামে। পিতা ফজলুল হক ছিলেন মাগুরা ন্যাপ ও কৃষক সমিতির নেতা এবং মাতা সফুরা খাতুন। লুৎফুন নাহার হেলেন ১৯৬৩ সালে ম্যাট্রিক এবং ১৯৬৫ সালে মাগুরা কলেজ থেকে আই.এ পাস করেন। ১৯৬৮ সালে রাজশাহী বিশ্ববিদ্যালয় থেকে স্নাতক ডিগ্রি লাভের পর তিনি মাগুরা গার্লস হাইস্কুলে শিক্ষকতা শুরু করেন।
লুৎফুন নাহার ছাত্রজীবন থেকেই প্রগতিশীল ছাত্র রাজনীতির সঙ্গে সম্পৃক্ত হন। ১৯৬২ সালে স্কুলে অধ্যয়নকালে তিনি শিক্ষা আন্দোলন ও স্বৈরাচারী আইয়ুব বিরোধী গণতান্ত্রিক আন্দোলনে অংশগ্রহণ করেন। মাগুরা কলেজে অধ্যয়নকালে তিনি ছাত্র সংসদের মহিলা শাখার সম্পাদক ছিলেন। পরবর্তী সময়ে তিনি পূর্ব পাকিস্তান ছাত্র ইউনিয়নের মাগুরা মহকুমা শাখার সহ-সভানেত্রী ছিলেন। তিনি উনসত্তুরের গণঅভ্যুত্থানে অংশগ্রহণ করেন।
১৯৭১ সালে মুক্তিযুদ্ধ শুরু হওয়ার পর লুৎফুন নাহার তাঁর ভাইদের সঙ্গে মুক্তিযুদ্ধে অংশগ্রহণ করেন। যুদ্ধের মাঝামাঝি সময়ে মুক্তিযোদ্ধারা মাগুরা জেলার মোহাম্মদপুর থানা সদরে অবস্থিত রাজাকার ক্যাম্প নিয়ন্ত্রণে আনার পর মুক্তিযোদ্ধাদের জন্য প্রশিক্ষণ কেন্দ্র স্থাপন করে। জুলাই মাসের শেষের দিকে হেলেন মোহাম্মদপুরে আসেন এবং স্থানীয় জনগণকে যুদ্ধে অংশগ্রহণের জন্য উদ্বুদ্ধ করেন। হেলেন রাজাকার ও পাকিস্তানি বাহিনীর ভূমিকা ও গতিবিধি সম্পর্কে মুক্তিযোদ্ধাদের অবহিত করার দায়িত্বে নিয়োজিত হন। এছাড়া তিনি আহত মুক্তিযোদ্ধাদের সেবা ও খাবার সরবরাহ করা এবং মেয়েদের মুক্তিযুদ্ধে অনুপ্রাণিত করার কাজে আত্মনিয়োগ করেন।
সেপ্টেম্বর মাসের শেষদিকে মোহাম্মদপুর থানার দক্ষিণাঞ্চলের এক গ্রামে অবস্থানকালে রাজাকার বাহিনী তাঁর শিশুপুত্র সহ হেলেনকে ধরে নিয়ে মাগুরা শহরে সেনাক্যাম্পে হস্তান্তর করে।  পরবর্তী সময়ে তাঁর শিশুপুত্রকে বাড়িতে পাঠিয়ে দিলেও তাঁকে বন্দী করে রাখা হয়। ১৯৭১ সালের ৫ অক্টোবর লুৎফুন নাহার হেলেনকে শারীরিক নির্যাতন করে নির্মমভাবে হত্যা করা হয়। পাকসেনারা তাঁকে জিপের সাথে বেঁধে জিপ চালিয়ে মাগুরা জেলা শহর থেকে দেড় মাইল দূরে নবগঙ্গা নদীর ডাইভারশন ক্যানেলে নিয়ে যায়। তাঁর মৃতদেহের কোনো সন্ধান পাওয়া যায় নি।
মুক্তিযুদ্ধে অবদান ও আত্মত্যাগের স্বীকৃতিস্বরূপ বাংলাদেশ সরকারের ডাকবিভাগ ১৯৯৫ সালের ১৪ ডিসেম্বর শহীদ বুদ্ধিজীবি দিবসে লুৎফুন নাহার হেলেনের নামে স্মারক ডাকটিকিট প্রকাশ করে।  [লিলীমা আহমেদ]




হেস্টিংস, ওয়ারেন (১৭৩২-১৮১৮)  প্রথমে  ফোর্ট উইলিয়মএর গভর্নর (১৭৭২-১৭৭৪) এবং পরে গভর্নর জেনারেল (১৭৭৪-১৭৮৫)। ওয়ারেন হেস্টিংস ভারতে রাজনৈতিক প্রাধান্য স্থাপনের ব্যাপারে তাঁর পূর্বসূরিদের অনুসৃত দ্বিধাগ্রস্ত নীতি পরিহার করেন। তার রাজ্যবিস্তার নীতির প্রতিপক্ষ শক্তিসমূহের বিরুদ্ধে অস্ত্রধারণে তিনি কোন প্রকার শৈথিল্য প্রদর্শন না করে নব নব এলাকা ব্রিটিশ সাম্রাজ্যভুক্ত করেন। বস্ত্তত ভারতে ব্রিটিশ আধিপত্য বিস্তারের কৃতিত্ব তাঁর। এতদসত্ত্বেও ব্রিটিশ পার্লামেন্ট তাঁর বিরুদ্ধে কতগুলি অভিযোগ উত্থাপন করে তাকে বিচার করার প্রয়াস পায়। এসকল অভিযোগের মধ্যে ছিল দূর্নীতি, অত্যাচার এবং অননুমোদিত যুদ্ধ ঘোষণা। ১৭৮৫ সালে তাঁকে দেশে ডেকে পাঠিয়ে পার্লামেন্টে তাঁর বিচার করা হয়, তবে তিনি শেষ পর্যন্ত নিষ্কৃতিলাভ করেন।

 ওয়ারেন হেস্টিংস
১৭৩২ সালের ৬ ডিসেম্বর ওয়ারেন হেস্টিংস অক্সফোর্ডসায়ারের চার্চিলে জন্মগ্রহণ করেন। তাঁর পরিবার এই সময়ে অর্থসঙ্কটোকার কারণে তাঁর এক পিতৃব্য তাঁর ভরণ-পোষণের দায়িত্ব গ্রহণ করেন। এই পিতৃব্য তাঁকে লন্ডনে নিয়ে আসেন এবং ওয়েস্টমিনিস্টারের একটি স্কুলে ভর্তি করে দেন। স্কুলে তিনি অসাধারণ মেধার পরিচয় দেন। স্কুলের পাঠ সমাপনান্তে তিনি   ইস্ট ইন্ডিয়া কোম্পানির অধীনে একটি সামান্য চাকরিতে যোগদান করে বাংলায় আসেন। ১৭৫০ সালের সেপ্টেম্বর মাসে তিনি কলকাতা পৌঁছেন। এই সময়  কাসিমবাজার ছিল রেশমিবস্ত্র সংগ্রহের অন্যতম প্রধান কেন্দ্র। তাঁর প্রথম কর্মস্থল হিসেবে হেস্টিংসকে সেখানে পাঠানো হয়। ১৭৫৬ সালে  সিরাজউদ্দৌলা যখন কলকাতা আক্রমণের উদ্দেশ্যে রওয়ানা হন তখন হেস্টিংস কাশিমবাজারে ছিলেন। সিরাজ পথিমধ্যে কাশিমবাজার দখল করেন এবং সেখানকার ব্রিটিশদের বন্দি করেন। সিরাজের কলকাতা দখলের পর সেখান থেকে পলায়ন করে যে সকল ব্রিটিশ ফলতায় আশ্রয় নিয়েছিল বন্দিদশা থেকে মুক্ত হয়ে হেস্টিংস তাদের সাথে মিলিত হন। সেখানে তিনি মেরী নাম্নী এক বিধবাকে বিয়ে করেন। মেরীর প্রাক্তন স্বামী সিরাজের কলকাতা অবরোধের সময় নিহত হয়েছিলেন। মেরীর গর্ভে হেস্টিংসের যে দুটি সন্তান জন্মায় তারা অচিরেই মারা যায়।
১৭৫৮ সাল থেকে হেস্টিংস মুর্শিদাবাদে নতুন নওয়াব  মীরজাফর-এর দরবারে কোম্পানির রেসিডেন্ট হিসেবে দায়িত্ব পালন করেন। ১৭৬০ সালে কোম্পানি মীর জাফরকে সরিয়ে তাঁর জামাতা  মীর কাসিম-কে নওয়াবী দান করে। কিয়ৎকাল পরেই হেস্টিংস কলকাতা গিয়ে গভর্নর হৈনরী ভ্যান্সিটার্ট-এর কাউন্সিল সদস্য হন। ব্যক্তিগত ব্যবসা-বাণিজ্য নিয়ন্ত্রনের ক্ষেত্রে নওয়াবকে কতটুকু ক্ষমতা দেওয়া হবে এ ব্যাপারে কাউন্সিল ছিল দ্বিধাবিভক্ত। হেস্টিংস গভর্নরের পক্ষাবলম্বন করেন। হেস্টিংস ও ভ্যান্সিটার্ট এ বিষয়ে ছিলেন নমনীয়। নওয়াবের সাথে কোম্পানির বিরোধ শেষ পর্যন্ত যুদ্ধে পর্যবসিত হয় এবং পরিণামে নওয়াব বাংলা থেকে বিতাড়িত হন। ভ্যান্সিটার্ট পদত্যাগ করে দেশে চলে যান এবং ১৭৬৫ সালে হেস্টিংসও তাঁকে অনুসরণ করেন।
বিলেতে হেস্টিংস কোম্পানির ভবিষ্যৎ ভারত নীতি প্রভাবিত করার এবং একটা সম্মাজনক পদে অধিষ্ঠিত হয়ে উপমহাদেশে প্রত্যাবর্তনের চেষ্টা করেন। ১৭৬৮ সালে মাদ্রাজের ফোর্ট সেন্ট কাউন্সিলের দ্বিতীয় ক্ষমতাধর ব্যক্তি হিসেবে হেস্টিংস নিয়োগ লাভ করেন।
১৭৬৯ সালের ২৬ মার্চ হেস্টিংস মাদ্রাজের উদ্দেশ্যে রওয়ানা হন। একই জাহাজে তাঁর সহযাত্রী ছিলেন এক মহিলা যিনি পরবর্তীকালে তার দ্বিতীয় স্ত্রীর মর্যাদা পান। ফরাসি বংশোদ্ভূত এই জার্মান মহিলার নাম ছিল আনা মেরিয়া অ্যাপোলোনিয়া চ্যাপুস্টেইন (হেস্টিংসের কাছে সদাই মেরিয়ান)। তিনি তাঁর স্বামীর সাথে ভারতে আসছিলেন। স্বামীটি শেষ পর্যন্ত ইউরোপে ফিরে যান। আনা মেরিয়ান রয়ে গেলেন হেস্টিংসের সাথে। ১৭৭৭ সালের আগস্ট মাসে হেস্টিংস তাকে বিয়ে করেন। তাঁদের কোন সন্তান সন্ততি হয় নি, কিন্তু বিয়েটা ছিল জীবনের শেষ দিন পর্যন্ত হেস্টিংসের জন্য পরম সুখের।
মাদ্রাজে হেস্টিংস দুটি সফল বছর অতিবাহিত করেন। কোম্পানির ব্যবসার দিকটা দেখা ছিল হেস্টিংসের দায়িত্ব, আর এ ব্যাপারে তিনি যথেষ্ট প্রশংসিত হন। ১৭৭১ সালে কোম্পানির ডাইরেক্টর সভা বাংলার জন্য একজন নতুন গভর্নরের সন্ধানে ছিলেন। হেস্টিংস তাদের দৃষ্টি আকর্ষণে সক্ষম হন। ১৭৭২ সালের ১৭ ফেব্রুয়ারি হেস্টিংস কলকাতায় ফিরে এলেন গভর্নর হিসেবে।
১৭৭২ সালে হেস্টিংস নিজেকে এমন একটা প্রদেশের গভর্নর হিসেবে পেলেন যেটিকে তিনি ব্রিটিশ সাম্রাজ্যের একটা অংশ হিসেবেই বিবেচনা করতেন। বাংলার উপর মুগল অধিকার তিনি অস্বীকার করলেন। প্রশাসনে ভারতীয় কর্মকর্তাদের পরিবর্তে সরাসরি কোম্পানির একাধিপত্য স্থাপন করার নির্দেশ ছিল তাঁর ওপর। তিনি অত্যন্ত তৎপরতার সাথে এই অনুজ্ঞা পালন করেন। নওয়াবকে প্রদত্ত অধিকারে হানা দিতেও তিনি বিবেকের কোন দংশন বোধ করেন নি। তিনি প্রায়শই সার্বভৌমত্বের দোহাই দিতেন এবং বিশ্বাস করতেন যে, ব্রিটিশগণ বাংলার সার্বভৌম ক্ষমতার অধিকারী। তিনি আরও বিশ্বাস করতেন যে এ ব্যাপারে কোন সংশয় থাকার কথা নয়।
সমসাময়িক ইউরোপীয়দের মতো হেস্টিংসও বিশ্বাস করতেন যে বাংলা একটি সমৃদ্ধিশালী প্রদেশ। এখানকার জমি উর্বর, এখানে ফসল ফলে প্রচুর আর শ্রমিকগণ শিল্পোৎপাদনে দক্ষ। শেষ দিকের ভারতীয় শাসকদের নির্যাতনে এরা ছিল পিষ্ট, ব্রিটিশ শাসন প্রতিষ্ঠিত হওয়ার কালেও এরা নির্যাতিত ছিল। ১৭৭০ সালের মহাদুর্ভিক্ষে প্রদেশটি বিপর্যস্ত হয়। নতুন সরকারের দায়িত্ব ছিল দুঃসময়ের অবসান ঘটিয়ে আশার আলো প্রজ্জ্বলন করা। ১৭৭২ সালে ক্ষমতা গ্রহণের পর হেস্টিংসের লক্ষ্য হলো কিভাবে তা অর্জন করা যায়। তিনি বিশ্বাস করতেন যে, বাংলাকে অবশ্যই সেভাবে শাসন করতে হবে যেভাবে এখানকার জনগণ শাসিত হয়ে অভ্যস্ত। শাসনের ক্ষেত্রে ভারতীয় রীতি এবং ভারতীয় আইন কানুন বহাল রাখার পক্ষপাতি ছিলেন হেস্টিংস। এদেশের জনগণকে সহূদয়তা ও সহানুভূতির সাথে তাদের নিজস্ব চিন্তাধারা, আচার-আচরণের ও সংস্কারের প্রতি শ্রদ্ধা রেখে শাসন করাই হবে ব্রিটিশদের জন্য সর্বোত্তম পন্থা।
ভারতে প্রাথমিক পর্যায়ের ব্রিটিশ শাসনের মূল বিষয় ছিল রাজস্ব। প্রদেশটিকে ক্ষতিগ্রস্ত না করে এ থেকে কি পরিমাণ রাজস্ব সংগ্রহ করা যায় সে ব্যাপারে ব্রিটিশদের কোন নিশ্চিত ধারণা ছিল না। ১৭৭২ সালে হেস্টিংস সিদ্ধান্ত নিলেন প্রদেশটি কত বেশি রাজস্ব দিতে পারে সে ব্যাপারে পাঁচ বছরের জন্য রাজস্ব সংগ্রহ করার অধিকার প্রদানের ক্ষেত্রে প্রতিযোগিতার সৃষ্টি করতে হবে। যেখানে জমিদার বা বংশপরম্পরায় রাজস্ব আদায়কারীগণ যৎপরোনাস্তি রাজস্ব দিতে স্বীকৃত না হবে সেখানে এতদপেক্ষা অধিকতর রাজস্ব প্রদানে স্বীকৃত ব্যক্তিকে রাজস্ব আদায়ের অধিকার দিতে হবে। এই তথাকথিত ইজারাদারী ব্যবস্থও ব্যর্থ প্রমাণিত হয়, এমনকি হেস্টিংসের কাছেও। হেস্টিংসের শাসনামলের বাদবাকি সময় কোম্পানি রাজস্ব নির্ধারণ করত সাংবৎসরিক ভিত্তিতে এবং চুক্তি হতো সাধারণত জমিদারদের সাথে।
সম্পত্তি ও উত্তরাধিকার সংক্রান্ত মামলা-মোকদ্দমা রাজস্ব প্রদানের সাথে ঘনিষ্টভাবে সম্পর্কিত হওয়ায় ১৭৬৫ সালের পর বাংলার দীউয়ান হিসেবে কোম্পানির উপর দীউয়ানি মামলা নিষ্পত্তি করার দায় বর্তায়। ফৌজদারি বিচারের দায়-দায়িত্ব ছিল নওয়াবের এবং তিনি ইসলামি দন্ড-বিধি মোতাবেক ফৌজদারি মামলার বিচার করতেন। হেস্টিংস মনে করতেন দেশীয় ক্ষয়িষ্ণু বিচার ব্যবস্থা পুররুজ্জীবনের জন্য ব্রিটিশ হস্তক্ষেপ প্রয়োজন। তিনি ব্রিটিশ তত্ত্বাবধানে দীউয়ানি ও ফৌজদারি উভয়বিধ বিচারালয়ের নতুন স্তর বিন্যাস ঘটালেন। বাংলায় প্রচলিত আইনের আওতায়ই বিচারালয়সমূহের কাজকর্ম পরিচালিত হবে। যে সকল ইউরোপীয় বিচারক এসকল আইনের প্রয়োগ করবেন তাদের সুবিধার্থে হেস্টিংস এগুলির অনুবাদ করালেন।
বাংলার গভর্নর হিসেবে হেস্টিংসকে শুধু একটা বিশাল প্রদেশের অভ্যন্তরীণ শাসনই পরিচালনা করতে হয় নি, তাঁকে ভারতীয় বিভিন্ন রাজ্য এবং কখনও কখনও অপরাপর ইউরোপীয় শক্তিসমূহের সাথেও কূটনৈতিক সম্পর্ক বজায় রাখতে হয়েছে। সতেরশ সত্তরের দশকে বাংলার বা মাদ্রাজ ও বোম্বাইয়ের ব্রিটিশ শক্তির পক্ষে মুগল সাম্রাজ্যের উত্তরসূরি হিসেবে নতুন বিকাশলাভকারী ভারতীয় শক্তিগুলি থেকে নির্লিপ্ত থাকা সম্ভব ছিল না। নতুন জয়ের অভিষ্পা হেস্টিংসের যদিও ছিল না, কিন্তু মৈত্রীচুক্তির মাধ্যমে প্রভাববলয় সম্প্রসারণের অভিলাস তাঁর অবশ্যই ছিল। ঘটনা প্রবাহ যেভাবে মোড় নিচ্ছিল তাতে শান্তির মাধ্যমে প্রভাব বৃদ্ধির সম্ভাবনা খুব কমই ছিল। কোম্পানিকে বার বার যুদ্ধে জড়িয়ে পড়তে হচ্ছিল। প্রথম যুদ্ধ বাধে রোহিলাদের সাথে ১৭৭৪ সালে। যুদ্ধের উদ্দেশ্য ছিল উত্তর ভারতে কোম্পানির সর্বপ্রধান মিত্র অযোধ্যার নওয়াবের শক্তি বৃদ্ধি। নওয়াবের ভূখন্ডে একদল ব্রিটিশ সৈন্য প্রতিপালিত হচ্ছিল।
১৭৭৩ সালে ইস্ট ইন্ডিয়া কোম্পানির উপর সংস্কার চাপিয়ে দেওয়ার উদ্দেশ্যে ব্রিটিশ সরকার হস্তক্ষেপ করে। বাংলার শাসন ক্ষমতা কেন্দ্রীভূত হবে একজন গভর্নর জেনারেল এবং পাঁচ সদস্য বিশিষ্ট একটি সুপ্রিম কাউন্সিলের ওপর। এছাড়া রাজকীয় জজদের সমন্বয়ে গঠিত হবে কলকাতায় একটি সুপ্রিম কোর্ট। হেস্টিংসকে প্রথম গভর্নর জেনারেল হিসেবে মনোনীত করা হয়। জন ক্লেভারিং, জর্জ মনসন এবং ফিলিপ  ফ্রান্সিসকে কাউন্সিলের তিন জন্য সদস্য হিসেবে সরাসরি বিলেত থেকে পাঠানো হয়।
১৭৭৪ সালের ১৯ অক্টোবর কলকাতা পৌঁছবার পর থেকেই বিলেত থেকে আসা নতুন কাউন্সিলরগণ হেস্টিংসের প্রতি অবিরত বিরোধিতা চালিয়ে যেতে থাকেন। তাঁরা ছিলেন ঐক্যবদ্ধ এবং কাউন্সিলে সংখ্যাগরিষ্ঠ। অচিরেই তাঁরা এই বিশ্বাসে উপনীত হলেন যে, পূর্বতন সরকারের সব কার্যকলাপই দূর্নীতিতে আচ্ছন্ন এবং স্বয়ং হেস্টিংস বাংলার সম্পদ লুটপাট এবং অপচয়ের ক্ষেত্রে বাধা দিচ্ছেন না। মেধায় ও মননে হেস্টিংসের সমকক্ষ ফ্রান্সিস ছিলেন গভর্নর জেনারেলের প্রবল প্রতিদ্বন্দ্বী।
নতুন কাউন্সিলরগণ রোহিলা যুদ্ধের কঠোর সমালোচনা দিয়ে ভারতে তাদের কার্যক্রম শুরু করলেন। হেস্টিংসের রজস্ব নীতিও ধীকৃত (condemned) হলো এবং ভারতীয়দেরকে উৎসাহিত করা হলো তার বিরুদ্ধে ব্যক্তিগত অসাধুতার অভিযোগ উত্থাপন করতে। মহারাজা  নন্দকুমার ছিলেন অভিযোগ উত্থাপনকারীদের মধ্যে নেতৃস্থানীয়। তিনি মনে করতেন যে, নতুন কাউন্সিলরগণ যদি হেস্টিংসকে উৎখাত করতে সক্ষম হন তাহলে তিনি নিজেও আর্থিক দিক থেকে প্রভূতপরিমানে লাভবান হবেন। হেস্টিংসের উৎকোচ গ্রহণের পরিমাণ হয়তো অতিরঞ্জিত করে দেখান হয়েছিল, তবে এটি অসম্ভব নয় যে অবৈধ উপায়ে কিঞ্চিত অর্থপ্রাপ্তি তাঁর ঘটেছিল। তবে কোন কিছু প্রমাণিত হওয়ার আগেই নতুন সুপ্রিম কোর্টে নন্দকুমারের বিরুদ্ধে জালিয়াতির অভিযোগ উত্থাপিত হয়। তিনি দোষী সাব্যস্ত হন, তাঁকে মুত্যুদন্ড দেওয়া হয় এবং ১৭৭৫ সালের ৫ আগস্ট তাঁর ফাঁসি কার্যকর করা হয়। হেস্টিংসের বিরুদ্ধবাদীগণ তাঁর সময়কাল থেকেই সিদ্ধান্ত গ্রহণ করে আসছেন এবং তাদের এই সিদ্ধান্ত অমূলক নয় যে, তিনি তড়িঘড়ি করে নন্দকুমারের বিরুদ্ধে অভিযোগ উত্থাপন করিয়েছেন এবং রায় প্রভাবিত করে থাকতে পারেন। এ বিষয়ে যে সিদ্ধান্তে উপনীত হওয়া যায়, তা হচ্ছে হেস্টিংসের বন্ধুদের দ্বারা উৎসাহিত হয়ে নন্দকুমারের দেশীয় শত্রুগণ তার বিরুদ্ধে অভিযোগ আনয়ন করে।
হেস্টিংসের দুজন বিরুদ্ধবাদী, মনসন ও ক্লেভারিং মারা গেলে হেস্টিংস শাসনব্যবস্থায় তাঁর কর্তৃত্ব পুনঃপ্রতিষ্ঠা করেন। ফ্রান্সিস একাই শুধু তার বিরুদ্ধাচরণ করে চললেন। ১৭৮০ সালের ১৭ আগস্ট হেস্টিংসের সাথে ডুয়েল লড়ে কিঞ্চিৎ আহত হয়ে তিনিও অবশেষে ভারত ত্যাগ করেন।
১৭৮৫ সাল পর্যন্ত হেস্টিংস গভর্নর জেনারেল হিসেবে দায়িত্ব পালন করেন। শেষ বছরগুলিতে তিনি যে সকল অসুবিধার সম্মুখীন হন তা ছিল মূলত যুদ্ধকেন্দ্রীক। ১৭৭৮ সাল থেকে ব্রিটিশগণ মারাঠাদের সাথে যুদ্ধে লিপ্ত হয়। ১৭৮০ সালে শক্তিশালী মহিশূর বাহিনী ব্রিটিশ আশ্রিত কর্ণাট অঞ্চল আক্রমণ করে। ১৭৮১ সালের জানুয়ারি মাসে একদল ফরাসি সৈন্য মহিশূরের সাহায্যার্থে ভারতে পদার্পণ করে।
হেস্টিংস কূটকৌশলে ভারতীয় মৈত্রীজোটকে ভেঙ্গে দিতে সক্ষম হন। তিনি প্রচুর অর্থ, রসদ ও সৈন্যবাহিনী বাংলা থেকে মাদ্রাজে পাঠান। এর ফলে মহিশূর বাহিনীকে পিছু হটতে হয় এবং ফরাসি বাহিনীকে প্রতিরোধ করা সম্ভব হয়। সঙ্গতকারণেই ভারতে ব্রিটিশ সাম্রাজ্যের ত্রাণকর্তা হিসেবে হেস্টিংস নিজেকে দাবি করতে পারেন। এতদসত্ত্বেও যুদ্ধের কারণে স্বদেশে হেস্টিংসের ব্যাপক সমালোচনা হয়। তিনি একজন যুদ্ধংদেহী মনোভাবাপন্ন শাসক হিসেবে চিত্রিত হন। অভিযোগ ওঠে যে ধ্বংসাত্মক ব্যয়বহুল যুদ্ধে কোম্পানির জড়িয়ে পড়ার জন্য তিনিই দায়ী।
যুদ্ধের প্রয়োজনে হেস্টিংস কোম্পানির উত্তরভারতীয় কিছু মিত্র শক্তি ও আশ্রিত রাজ্যের সাথে বিরোধে জড়িয়ে পড়েন। বেনারসের রাজা চৈৎসিংহ কোম্পানিকে অতিরিক্ত কর দিতে বাধ্য হন। তিনি কোম্পানির ন্যায়সঙ্গত দাবি মেটাতে গড়িমসি করছেন এই অজুহাতে ১৭৮১ সালে হেস্টিংস স্বয়ং চৈৎসিংহের রাজ্যে উপনীত হয়ে তার ওপর বিপুল অঙ্কের জরিমানা ধার্য করেন। রাজার রক্ষীদল ক্ষুব্ধ হয়ে উঠলে হেস্টিংসকে পালিয়ে প্রাণ বাঁচাতে হয়।
যথাশীঘ্র ব্রিটিশ কর্তৃত্ব পুনঃপ্রতিষ্ঠিত হলেও এই ঘটনা একটা বদ্ধমূল ধারণার সৃষ্টি করে যে, হেস্টিংস স্বৈরাচারী মনোভাব থেকে এহেন কাজ করেছিলেন এবং নিজের জন্য অহেতুক বিপদ ডেকে এনেছিলেন। বেনারসের পর হেস্টিংস ইংরেজদের মিত্র অযোধ্যার নওয়াবের কাছ থেকে বলপূর্বক অতিরিক্ত অর্থ জোগার করেন। নওয়াব ভূমিকর বাড়াতে এবং তাঁর মা ও পিতামহীর বিপুল সঞ্চিত সম্পদ জবরদখল করে কোম্পানির দাবি মেটাতে বাধ্য হন। এক্ষেত্রেও হেস্টিংসের জবরদস্তিমূলক উৎপীড়নমূলক হস্তক্ষেপই প্রতিভাত হয়।
তাঁর সমগ্র শাসনামল জুড়ে হেস্টিংস ছিলেন শিক্ষা-সংস্কৃতির একজন উদার পৃষ্ঠপোষক। চার্লস উইলকিন্স কৃত ভগবদ গীতার অনুবাদের জন্য তিনি বিশেষ গৌরব বোধ করতেন। তিনি এর একটা চমৎকার ভূমিকা লিখে দেন। তাঁর উৎসাহে ১৭৮৪ সালে বেঙ্গল  এশিয়াটিক সোসাইটি প্রতিষ্ঠিত হয়।
১৭৮৫ সালের ফেব্রুয়ারিতে ভগ্নস্বাস্থ্য নিয়ে হেস্টিংস পদত্যাগ করেন। ষোল বছরেরও অধিকাল ভারতে কাটিয়ে ১৭৮৫ সালের ১৩ জুন তিনি পুনরায় ইংল্যান্ডের মাটিতে পা রাখেন। তিনি যুক্তিসঙ্গতভাবেই আশা করেছিলেন দেশে ফিরে তিনি দেশবাসীর কাছ থেকে সাধুবাদ ও সম্মান লাভ করবেন। কিন্তু বাস্তবে তিনি পেলেন বিরূপ আচরণ এবং শেষ পর্যন্ত তাঁকে অভিযুক্ত হয়ে কাঠগড়াতেই দাঁড়াতে হলো। বিচারকাজ ১৭৮৮ সালে শুরু হয়ে ১৭৯৫ সালে শেষ হয়। অবশ্য বিচারে তিনি নির্দোষ প্রমাণিত হন।
দুর্ভাগ্যক্রমে এডমন্ড বার্ক ভারতে দুঃশাসনের জন্য হেস্টিংসকে দায়ী করেন। ফ্রান্সিস ভারত থেকে দেশে ফেরার পর নিঃসন্দেহে বার্ক তাঁর দ্বারা প্রভাবিত হন। তবে ভারতের ব্যাপারে তাঁর মনোভাব তিনি গঠন করেন সম্পূর্ণ নিজস্ব দৃষ্টিভঙ্গি থেকে এবং বাস্তবিকই তিনি ন্যায় বিচার প্রতিষ্ঠার তাড়না দ্বারাই উদ্বুদ্ধ হয়েছিলেন। তাঁর বিশ্বাস জন্মে যে, ইস্ট ইন্ডিয়া কোম্পানি এর নিজস্ব প্রদেশগুলি লুণ্ঠন, এর মিত্রদের শোষণ এবং অবিরাম যুদ্ধবিগ্রহের মাধ্যমে ভারতকে নিঃস্ব করে ফেলছিল। এসব কিছুর জন্যই তিনি মনে করেন হেস্টিংসই দায়ী। ১৭৮৬ সালে বার্ক কমন্স সভায় হেস্টিংসের বিরুদ্ধে ইমপিচমেন্ট প্রস্তাব আনয়ন করেন। এগুলি পরে লর্ড সভায় আলোচিত হওয়ার কথা। রোহিলা যুদ্ধ সংক্রান্ত প্রথম প্রস্তাবটি কমন্স সভায় উত্থাপিতই হলো না। কিন্তু চৈৎসিংহ সংক্রান্ত প্রস্তাবটি ১৭৮৭ সালের অপরাপর প্রস্তাবের সাথে পাশ হয় এবং ১৭৮৭ সালের ১০ মে হেস্টিংসকে ইমপিচ করা হয়।
বিচারকাজের শুরুর দিকে পার্লামেন্টে দর্শকের ভীর জমে। কিন্তু ১৭৯১ সালের ৩০ মে-র মধ্যে যখন হেস্টিংসের বিরুদ্ধে আনীত অভিযোগ সমাপ্ত হয় তখন প্রায় কারোরই সন্দেহ থাকেনা যে, অভিমত এখন হেস্টিংসের অনুকূলে। ফরাসি বিপ­বের ঘটনাপ্রবাহ ব্রিটিশদের জাতীয়তাবোধে উদ্বুদ্ধ করে এবং সাম্রাজ্য তখন আর লজ্জার ব্যাপার হিসেবে বিবেচিত না হয়ে শ­াঘার বিষয় হয়ে দাঁড়ায়। হেস্টিংসই এই সাম্রাজ্যের ত্রানকর্তা সে দাবি তাই সহূদয়তার সাথে বিবেচিত হয়। ১৭৯৫ সালে লর্ডসভা যখন রায় প্রদান করে তখন তিনি প্রতিটি অভিযোগের ক্ষেত্রে বিপুল ভোটাধিক্যে নির্দোষ ঘোষিত হন।
আইনের রূঢ় বৈপরিত্য ‘দোষী’ বা ‘নিদোর্ষ’ দ্বারা হেস্টিংসের কর্মজীবনের মতো জটিল কর্মজীবনের মূল্যায়ন সঠিক বলে বিবেচিত হওয়া কাম্য নয়। তাঁকে বার্ক যে অতিমাত্রায় আক্রমণাত্মক ভাষায় নিন্দা করেছেন তা গ্রহণ করা দায়। দোষী সাব্যস্ত হওয়া দূরে থাক তাঁকে যে ইমপিচমেন্ট করা হয়েছিল তাই এখন খুব কম লোকই মেনে নিতে চাইবেন। অপর পক্ষে তিনি সৎ উদ্দেশ্যে যে ছোটখাট দুএকটি নিন্দনীয় কাজ করেছিলেন তা ছাড়া তার বিরুদ্ধে তেমন কোন কঠিন অভিযোগ আনীত হয় নি কিংবা তিনি শুধু ফ্রান্সিসের প্রতিহিংসা ও বার্কের শত্রুতার শিকার হয়েছিলেন এমন যুক্তিও অচল। ইমপিচমেন্টের সময় তাঁর বিরুদ্ধে আনীত অভিযোগ, বিশেষ করে বেনারস ও অযোধ্যার ব্যাপারে তাঁর স্বেচ্ছাচারিতা এবং কর্মজীবনে তাঁর বিপুল পরিমাণ সঞ্চিত অর্থ ছিল উনিশ শতকের নৈতিকতা পরিপন্থি।
ইমপিচমেন্টে আনীত অভিযোগের ক্ষেত্রসমূহ ব্যতীত ভারতে তাঁর অন্যান্য অসাধারণ কৃতিত্বকে স্বীকার করতেই হবে। ভারতীয় প্রশাসনে তিনি উঁচুমাত্রার দক্ষতা আনয়ন করেন। ভারতীয় সংস্কৃতির প্রতি তাঁর ছিল গভীর শ্রদ্ধা এবং ভারতের ব্যক্তি বিশেষের প্রতিও তিনি অকৃত্রিম শ্রদ্ধা প্রদর্শন করতেন। ভারতে উচ্চপদে আসীন ব্রিটিশ নাগরিকদের ক্ষেত্রে এমনটি আর কখনও দেখা যায় নি। অংশত তাঁর পরিণাম দেখেই ভারতে ভবিষ্যৎ ব্রিটিশ প্রশাসন নিগুঢ় আইনের আওতায় থেকেছে এবং ভারতীয়দের থেকে দূরত্ব বজায় রখেছে।
১৭৯৫ সালে ইমপিচমেন্ট থেকে নিষ্কৃতিলাভের পর হেস্টিংস আরও ২৩ বছর বেঁচে ছিলেন। এই সময় তিনি গ্রামের একজন সাধারণ মানুষের মতো জীবন যাপন করেছেন। তিনি স্থানীয় কার্যকলাপে নিজেকে ব্যাপৃত রেখেছেন আর পূর্বপুরুষদের যে জমিদারি উদ্ধার করতে সক্ষম হয়েছিলেন তা আবাদ কার্যে ব্যপৃত থাকতেন। সরকারি কর্মে নিয়োজিত হওয়ার সুযোগ তিনি আর পান নি। তবে জীবন সায়াহ্নে সমাজে যথেষ্ট সম্মানলাভ করেছেন এবং দু’একটা সরকারি স্বীকৃতিও পেয়েছেন। ১৮১৮ সালের ২২ আগস্ট হেস্টিংস এর ৮৫ বছর বয়সে মৃত্যু হয়।  [পি.জে মার্শাল]




হেস্টিংস, লর্ড (১৭৫৪-১৮২৬)  ১৮১৩ থেকে ১৮২৩ সাল পর্যন্ত ভারতের গভর্নর জেনারেল। ফ্রান্সিস রাওডন হেস্টিংস ১৭৫৪ সালের ৯ ডিসেম্বর জন্মগ্রহণ করেন এবং হ্যারো ও অক্সফোর্ডের ইউনিভার্সিটি কলেজে শিক্ষা লাভ করেন। তিনি ১৭৭১ সালে সেনাবাহিনীতে যোগদান করেন, আমেরিকায় যুদ্ধে অংশগ্রহণ করেন, ১৭৭৮ সালে অ্যাডজুটেন্ট জেনারেল পদে উন্নীত হন এবং পরে ময়রার আর্ল হিসেবে তাঁর পিতার স্থলাভিষিক্ত হন। ১৮১৩ সালে ষাট বছর বয়সে তিনি গভর্নর জেনারেল হিসেবে ভারতে আসেন এবং ১৮২৩ সাল পর্যন্ত ক্ষমতায় অধিষ্ঠিত ছিলেন। তিনি সেনাবাহিনীর প্রধান সেনাধ্যক্ষও ছিলেন। তাঁর সম্পর্কে বলা হয়ে থাকে যে, একজন সামান্য সৈনিক হয়ে উঠেন রণকৌশলবিদ, একজন প্রাক্তন রাজসভাসদ পরিণত হন রাষ্ট্রনীতিজ্ঞ ব্যক্তিত্বে, একজন জুয়ারি হন কোম্পানির কর্মকর্তাদের সতর্ক তত্ত্বাবধায়ক এবং একজন কেতাদুরস্ত ব্যক্তি হয়েও তিনি জনগণের মঙ্গলসাধনে ছিলেন উদ্বিগ্ন।

 লর্ড হেস্টিংস
ভারতীয় শক্তির রাজনীতিতে অংশ নিতে তিনি কার্যত বাধ্য হন এবং  ওয়েলেসলী যে কাজ শুরু করেছিলেন তা সমাপ্ত করেন। ভারতে পৌঁছার পর হেস্টিংস অসন্তোষ প্রকাশ করেন যে, তাঁর পূর্বসূরিগণ বেশ কিছু বিবাদমান পরিস্থিতি রেখে গেছেন যার প্রত্যেকটি সামলাতে অস্ত্রের সাহায্য নেওয়া দরকার। এর মধ্যে মারাত্মক দুটি ছিল গুর্খা অভ্যুত্থান এবং পিন্ডারীদের ভীতি। তাঁর আগমনের কিছুকাল পরেই তাঁকে গুর্খাদের বিরুদ্ধে লড়তে হয়েছে, যারা উত্তরাঞ্চলের গঙ্গা সমভূমিতে হানা দেওয়া শুরু করে। তারা দুবছর যাবৎ যুদ্ধ চালিয়ে যায়, কিন্তু ব্রিটিশ সৈন্যদলের বিরুদ্ধে তেমন সাফল্য অর্জন করতে পারেনি। অবশেষে তারা ১৮১৬ সালের মার্চে সাগাউলি চুক্তি মেনে নেয়। এ চুক্তি অনুযায়ী নেপালিরা কুমায়ন ও গাহরওয়াল এবং সিমলার শৈলাবাস ও এর আশপাশের এলাকাসমূহ ব্রিটিশদের নিকট সমর্পণ করে এবং তাদের সাথে বন্ধুত্বপূর্ণ সম্পর্ক গড়ে তুলে, যা ভারতে ব্রিটিশদের শেষদিন পর্যন্ত টিকে ছিল। লর্ড হেস্টিংস এরপর মধ্য ভারতে পিন্ডারীদের বিরুদ্ধে একটি বৃহৎ সেনাবাহিনী প্রেরণ করেন এবং কয়েকটি যুদ্ধের পর তাদের বশ্যতা স্বীকারে বাধ্য করেন। পিন্ডারীদের বিশিষ্ট নেতা আমীর খান টঙ্ক-এর নওয়াব হন এবং আরও অনেক নেতা বিভিন্ন অঞ্চলে স্থায়ীভাবে বসবাস শুরু করেন।
পিন্ডারীদের দমন করার পর হেস্টিংস মারাঠাদের দিকে দৃষ্টি নিবদ্ধ করেন। মারাঠারা তাদের স্বাধীন অবস্থা ফিরে পেতে উদগ্রীব হয়ে উঠেছিল। ইংরেজ বাহিনী একের পর এক পেশোয়া, নাগপুরের শাসকবৃন্দ ও ইন্দোরের রাজাকে বশ্যতা স্বীকারে বাধ্য করে এবং মারাঠাদের অধীনতামূলক মিত্রতা মেনে নিতে হয়। এভাবে শতদ্রু ও সিন্ধু নদের পূর্ব পর্যন্ত সমগ্র ভারতব্যাপী ব্রিটিশদের ক্ষমতা সুদৃঢ়করণ সম্পূর্ণ হয়। ১৮১৯ সালে হেস্টিংস দক্ষিণ-পূর্ব এশিয়ার রণকৌশলগতভাবে গুরুত্বপূর্ণ স্থান সিংগাপুর দ্বীপ অধিকার করেন। লর্ড হেস্টিংস খেতাব সর্বস্ব মুগল সম্রাটকে আনুষ্ঠানিক উপহারাদি পাঠানোও বন্ধ করে দেন। এর দ্বারা ভারতে ব্রিটিশদের একাধিপত্যের প্রকাশ ঘটে।
যদিও হেস্টিংস ভারতে তাঁর শাসনামলে অধিকাংশ সময় যুদ্ধ-বিগ্রহে নিয়োজিত ছিলেন, তবুও তিনি বেসামরিক বিষয়াবলির প্রতিও দৃষ্টি দিয়েছিলেন। তিনি যে সকল জনকল্যাণমূলক কাজে হাত দিয়েছেন তার মধ্যে উল্লেখযোগ্য হলো রাস্তা ও সেতু নির্মাণ এবং খাল খনন। তিনি শিক্ষা ক্ষেত্রে ভারতীয়দের উৎসাহিত করেন, ১৮১৬ সালে কলকাতায় হিন্দু কলেজ প্রতিষ্ঠা করেন এবং খ্রিস্টধর্ম প্রচারকদের ছাপাখানা ও শ্রীরামপুরে একটি কলেজ স্থাপনে পৃষ্ঠপোষকতা করেন। তিনি বিচারালয়ের সংখ্যা বৃদ্ধি করেন এবং ভারতীয় বিচারক নিয়োগকে অনুপ্রাণিত করেন। লর্ড হেস্টিংস ১৮২৩ সালে পদত্যাগ করেন এবং ইংল্যান্ডে ফিরে যান। ১৮২৬ সালে তাঁর মৃতুৃ্য হয়।  [কে.এম মোহসীন]




হোগলা  ঝোপের মতো দেখতে ছোট আকারের গুল্ম, Typha elephantiana-এর স্থানীয় নাম। এ উদ্ভিদ Typhaceae গোত্রের এক সদস্য এবং সুন্দরবনের নদী-নালার কিনার বরাবর প্রচুর পরিমাণে জন্মে। হোগলা দেখতে অন্যান্য সাধারণ ঘাসের মতোই, এর উচ্চতা হয় দুই থেকে পাঁচ মিটার পর্যন্ত। পত্রফলক চেপ্টা এবং স্পঞ্জের মতো নরম কলায় গঠিত। এ উদ্ভিদ থেকে প্রচুর পরিমাণ পরাগরেণু উৎপন্ন হয়। এর মূলতন্ত্র অাঁশ বা তন্তুর মতো অংশে গঠিত।
সুন্দরবন ছাড়াও সিলেটের বিল, হাওর ও অন্যান্য নিচু এলাকায় প্রচুর হোগলা জন্মে। মাদুর তৈরিতে এটি ব্যাপক ব্যবহূত হয়। এছাড়া ঝুরি ও দড়ি তৈরিতে এবং কারিগরি শিল্পে শুকনা হোগলার ব্যবহার রয়েছে।  [আবুল খায়ের]




হোটেল-রেস্তোরাঁ  ক্ষণকালীন বসবাস ও আহারের কিংবা শুধুই আহারের জন্য নির্ধারিত স্থান। এটি ব্যবসায়িক ভিত্তিতে ব্যক্তি মালিকানায় বা সরকারিভাবে পরিচালিত হয়ে থাকে। বাংলাদেশে পূর্বে এ ব্যবসার বিশেষ প্রচলন ছিল না। ঐতিহ্যগতভাবে এদেশের জনসাধারণ তাদের অতিথিদের নিজ বাড়িতে রাখে এবং বাড়িতেই তাদের খানাপিনার ব্যবস্থা করে থাকে। অতিথি বা আত্মীয়-স্বজনদের হোটেলে রাখা বা তাদের রেস্তোরাঁয় আপ্যায়ন করার প্রস্তাব একটি নিন্দনীয় বিষয় বলে গণ্য হতো। হিন্দুরা মনে করে অতিথি ভগবান এবং তারা অনেক কল্যাণ বয়ে আনে। মুসলমানদের দৃষ্টিতে সাধ্যমতো অতিথিদের সেবাযত্ন করা পুণ্যের কাজ। তাই অতীত বা মধ্যযুগে হোটেল-রেস্তোরাঁর কোন কদর ছিল না। তখন হোটেল-রেস্তোরাঁ পথিমধ্যে যাত্রীনিবাস হিসেবেই গড়ে ওঠেছিল। দূরপাল্লার যাত্রীরা এসব নিবাসে রাত্রিযাপন করত এবং তাদের ঘোড়া রাখত। সাধারণভাবে যাত্রীরা আশ্রয় এবং আহারের জন্য আশ্রম, মন্দির বা মসজিদে যেত।

 রূপসী বাংলা হোটেল (সাবেক শেরাটন), ঢাকা
ব্রিটিশ শাসনামলে সরকারি কর্মচারী ও তাদের অতিথিরা ডাক বাংলো বা সার্কিট হাউজে রাত্রিবাস বা আহারের জন্য যেত। বিশ শতকের পঞ্চাশ এবং ষাটের দশকে বাংলাদেশে জেলা পর্যায়ে ওয়াপদা (পানি ও বিদ্যৎ উন্নয়ন কর্তৃপক্ষ) তাদের দেশি ও বিদেশি প্রকল্প বিশেষজ্ঞদের জন্য বেশকিছু রেস্ট হাউজ তৈরি করে। জেলা পর্যায়েও সরকার তাদের নিম্নপদস্থ কর্মচারীদের জন্য অনেক রেস্ট হাউজ তৈরি করে। ষাটের দশক থেকে পর্যটন শিল্পকে উৎসাহ দেওয়ার জন্য পর্যটন কর্পোরেশন দেশের বিভিন্ন জায়গায় হোটেল ও মোটেল তৈরি করতে শুরু করে। এসব হোটেল বা মোটেলে আবাস ও আহারের সুব্যবস্থা করা হয় যাতে বিদেশিরাও এখানে থাকতে পারে। এ ধরনের বড় আবাস-স্থান তৈরি করা হয় ঢাকা, চট্টগ্রাম এবং কক্সবাজারের সমুদ্র সৈকতে। এসব হোটেল এবং মোটেলে আরামদায়ক বাস, দেশি-বিদেশি নানা প্রকার আহারের ব্যবস্থা করা হয়। এছাড়াও সেখানে আছে পর্যটকদের বিনোদনের জন্য বিভিন্ন আকর্ষণীয় জায়গা দেখার ব্যবস্থা, গাড়িভাড়ার ব্যবস্থা এবং খেলাধুলার সুযোগ-সুবিধা। এর ফলে দেশের অনেক ঐতিহাসিক স্থান, কৃষ্টি, উপজাতীয় জীবন এবং প্রকৃতিভিত্তিক স্থান পরিচিতি লাভ করে, যেমন পার্বত্য চট্টগ্রামের রাঙ্গামাটি, সুন্দরবনের হিরণ পয়েন্ট, উত্তরাঞ্চলের রাজশাহী এলাকা এবং পটুয়াখালীর কুয়াকাটা। ঢাকর মহাখালীতে পর্যটনের হোটেল-রেস্তোরাঁ ‘অবকাশ’কে দেশের উচ্চমানের হোটেল, রেস্তোরাঁ পরিচালনার জন্য জনশক্তির প্রশিক্ষণ কেন্দ্র হিসেবে গড়ে তোলা হয়। ঢাকার ২০ কিমি পশ্চিমে সাভার জাতীয় স্মৃতিসৌধের কাছেই গড়ে তোলা হয় ‘জয়’ নামের আরও একটি সুন্দর রেস্তোরাঁ।
দেশের শহর বন্দরে ব্যক্তিমালিকানায় ছোট ছোট বহু হোটেল-রেস্তোরাঁ রয়েছে। এসব জায়গা ব্যবসায়ী এবং যারা মামলা-মোকদ্দমা করতে আসে তাদের থাকা-খাওয়ার সুবিধার জন্য। দেশের প্রথম উচ্চমানের হোটেল গড়ে ওঠে ঢাকার শাহবাগে। এটি পঞ্চাশের দশকে সরকারি পর্যায়ে তৈরি হয়, উদ্দেশ্য ছিল বিদেশি অতিথিদের আবাস ও আহারের ব্যবস্থা করা এবং বড় আকারের অভ্যর্থনা, লাঞ্চ ও ডিনারের ব্যবস্থা করা। ষাটের দশকে ঢাকায় সরকারি পর্যায়ে ৩০০ কামরার ইন্টারকন্টিনেন্টাল হোটেল তৈরি করা হয় এবং শাহবাগ হোটেলটিকে পোস্ট-গ্র্যাজুয়েট মেডিকেল কলেজে রূপান্তর করা হয়। এই কলেজকে ভিত্তি করেই গড়ে উঠেছে বর্তমানের বঙ্গবন্ধু শেখ মুজিব চিকিৎসা বিশ্ববিদ্যালয়। ইন্টারকন্টিনেন্টাল হোটেলটি এখন রূপসী বাংলা নামে পরিচিত। এ হোটেলে দেশবিদেশের অতিথি, বিভিন্ন এয়ার লাইনের অতিথিরা আরাম আয়েশে থাকতে পারে। এখানে বড় আকারের জাতীয় এবং আন্তর্জাতিক সম্মেলন অনুষ্ঠানের পর্যাপ্ত সুবিধা রয়েছে। এর কিছুদিন পরেই ঢাকার ব্যবসা কেন্দ্র মতিঝিলে একটি তিন তারকা বেসরকারি হোটেল পূর্বাণী তৈরি করা হয়। এ হোটেলের থাকা-খাওয়ার খরচ বেশ কম, তাই দেশীয় অতিথিরাই এখানে বেশি থাকেন। এর পরপরই গড়ে ওঠে সরকারি পর্যায়ে ৩০০ কামরার পাঁচ তারকা হোটেল প্যান প্যাসিফিক সোনারগাঁও। এটি জাপানি সরকারের অর্থ সাহায্যে তৈরি করা হয় এবং এখন এটি বিদেশি অতিথিদের আবাসের সবচেয়ে সুন্দর স্থান। আমেরিকার প্রেসিডেন্ট বিল ক্লিনটন এবং আরও অনেক রাষ্ট্র ও সরকার প্রধান এখানে অতিথি হিসেবে থেকেছেন। রূপসী বাংলা ও সোনারগাঁ হোটেল প্রতিষ্ঠার ফলে বিদেশি বিনিয়োগকারী এবং ব্যবসায়ীদের এদেশে আসা যাওয়ায় সুযোগ-সুবিধা প্রসারিত হয়েছে। এ দুটি হোটেলেই অনেক উচ্চমানের দেশি-বিদেশি আহার ও পানীয়ের ব্যবস্থা আছে। চট্টগ্রামে আগ্রাবাদে একটি উন্নতমানের হোটেল তৈরি হয়েছে ব্যক্তি মালিকানায়। স্বল্পখরচে ঢাকায় থাকা-খাওয়ার জন্য আরও তিনটি ছোট হোটেল, যথা সুন্দরবন, জাকারিয়া এবং রাজমণি-ঈশাখাঁ গড়ে উঠেছে।
বাংলাদেশ স্বাধীন হওয়ার পর গত তিন দশকে দেশের বিভিন্ন এলাকায় বেসরকারি উদ্যোগে অনেক নতুন হোটেল এবং রেস্তোরাঁ তৈরি করা হয়। অনেকগুলি হোটেল-রেস্তোরাঁ অপেক্ষাকৃত কম খরচে ভাল আবাস ও আহারের ব্যবস্থা করে থাকে। ঢাকার উচ্চমর্যাদার আবাসিক এলাকা গুলশান, বারিধারা, বনানী, ধানমন্ডি ও উত্তরায় এ ধরনের কয়েক ডজন অতিথি ভবন গড়ে উঠেছে এবং এগুলি বেশ জনপ্রিয় হচ্ছে। যেসব বিদেশি ব্যবসায়ী এদেশে বেশিদিন থাকে তারা এসব অতিথি ভবন পছন্দ করে। কারণ এখানে খরচ অনেক কম। ঢাকা, চট্টগ্রামে এবং অন্যান্য শহরেও শত শত নতুন নতুন রেস্তোরাঁ তৈরি হয়। এসব রেস্তোরাঁয় চাইনিজ, থাই, কোরিয়ান, জাপানিজ, ইন্দোনেশিয়ান এবং দক্ষিণ ভারতীয় খাবার পাওয়া যায়। খুলনাতেও সম্প্রতি বেশ কয়েকটি ভাল হোটেল এবং রেস্তোরাঁ গড়ে ওঠেছে। ঢাকা এবং চট্টগ্রামে বেশ কতগুলি ক্লাব তাদের সদস্যদের জন্য ভাল থাকা-খাওয়ার ব্যবস্থা করে। প্রতিনিয়ত অনেক ফাস্টফুড রেস্টুরেন্ট গড়ে উঠছে যেখানে স্যান্ডউইচ, পিৎজা, কাবাব, হটডগ, বার্গার, ফ্রায়েড চিকেন এবং কোলড্রিং পাওয়া যায়।
হোটেল-রেস্তোরাঁয় বিয়ে-শাদি, সম্মেলন ইত্যাদিতে ৫০ থেকে ৫০,০০০ লোকের খানাপিনার ব্যবস্থা করার সুব্যবস্থা এখন সারা দেশে গড়ে উঠেছে। এদের দক্ষ জনশক্তি দিয়ে রাতারাতি বিরাট আকারের প্যান্ডেল তৈরি করা যায়, টেবিল চেয়ারের ব্যবস্থা এবং সুশিক্ষিত বাবুর্চি কর্তৃক উঁচুমানের খাবার, যেমন কাবব, রোস্টচিকেন, রেজালা, কোর্মা, বিরিয়ানি, পোলাও এবং ফির্নি পরিবেশন করা যায়। তারা এসব খাবরের সাথে মানানসই বোরহানি এবং সালাদও পরিবেশন করে। শহর এলাকায় এসব ভোজের জন্য বড় কমিউনিটি সেন্টার গড়ে উঠেছে। রেস্তোরাঁয়ও এসব ভোজের ব্যবস্থা করা হয়। অতিথির সংখ্যা বেশি হলে ফাঁকা জায়গায় প্যান্ডেল তৈরি করা হয়। ধনী ব্যাক্তিরা সাধারণত বড় হোটেলে বড় বড় ভোজের ব্যবস্থা করে থাকে। ক্যাটারিং শিল্পের লোকেরা বাড়িতেও জন্মদিন, পানচিনি এবং গায়ে হলুদে ছোট ছোট ভোজের ব্যবস্থা করে থাকে। কখনও কখনও সরকারি প্রতিষ্ঠান, বড় হোটেল, রাজনৈতিক দল, এনজিও এসব ক্যাটারার এবং ডেকোরেটরদের সাহায্য নিয়ে বাইরে বড় বড় অনুষ্ঠানের ব্যবস্থা করে।  [এনামুল হক]




হোমনা উপজেলা (কুমিল্ল জেলা)  আয়তন: ১৫০.৫৫ বর্গ কিমি। অবস্থান: ২৩°৩৭´ থেকে ২৩°৪৫´ উত্তর অক্ষাংশ এবং ৯০°৩৮´ থেকে ৯০°৫৩´ পূর্ব দ্রাঘিমাংশ। সীমানা: উত্তরে বাঞ্ছারামপুর উপজেলা, দক্ষিণে দাউদকান্দি উপজেলা, পূর্বে মুরাদনগর উপজেলা, পশ্চিমে আড়াইহাজার উপজেলা।
জনসংখ্যা ১৯১৪৪৯; পুরুষ ৯৮০২৭, মহিলা ৯৩৪২২। মুসলিম ১৮০৪৫৯, হিন্দু ১০৯৬৫ এবং অন্যান্য ২৫।
জলাশয় প্রধান নদী: মেঘনা, তিতাস, কাঠালিয়া। লুইতার বিল, দড়িরচর বিল, কাসিমপুর বিল, কালিদোয়ার বিল ও খোদাদাউদপুরের বিল উল্লেখযোগ্য।
প্রশাসন হোমনা থানা গঠিত হয় ১৯১৮ সালে। বর্তমানে এটি উপজেলা।



 উপজেলা


 পৌরসভা  
 ইউনিয়ন  
 মৌজা  
 গ্রাম  
 জনসংখ্যা 
 ঘনত্ব(প্রতি বর্গ কিমি)  
 শিক্ষার হার (%)


 শহর  
 গ্রাম  
 শহর  
 গ্রাম


 ১  
 ১০  
 ৭৯  
 ১৫৮  
 ২৪১৯৩  
 ১৬৭২৫৬  
 ১২৭২  
 ৩১.৮২  
 ৩৩.৩৭



 উপজেলা শহর


 আয়তন (বর্গ কিমি)  
 মৌজা  
 লোকসংখ্যা  
 ঘনত্ব (প্রতি বর্গ কিমি)  
 শিক্ষার হার (%)


 ১১.৭৪  
 ৫  
 ২৪১৯৩  
 ২০৬১  
 ৩১.৮২



 ইউনিয়ন


 ইউনিয়নের নাম ও জিও কোড  
 আয়তন (একর)  
 লোকসংখ্যা  
 শিক্ষার হার (%)


 পুরুষ  
 মহিলা


 আসাদপুর ১৫  
 ৩৯৬৯  
 ১০৮৭৪  
 ১০৭৩৯  
 ২৮.৯৮


 গারমোড়া ৫০  
 ৫২৭৬  
 ৭৪৮৬  
 ৬৭৪২  
 ৩০.৬১


 ঘাগুটিয়া ৪৭  
 ৩৩৮৬  
 ১০৫৯১  
 ১০৭৬৬  
 ২৫.৬৮


 চান্দের চর ২৮  
 ৩২৮৭  
 ১১৮৬২  
 ১২১৪৫  
 ৩৫.০২


 জয়পুর ২৫  
 ১৫৮৪  
 ৬৩৬২  
 ৫৮১১  
 ৪৫.৫১


 দুলালপুর ২২  
 ২৯৩৪  
 ৯৯৫৫  
 ৯৫৭২  
 ৩৬.৫৮


 নিলখী ৮৫  
 ৬০২৩  
 ১১৬০৭  
 ১০০৬০  
 ৩২.৩২


 ভাষানিয়া ২০  
 ৪৭৭৫  
 ১০২৭৪  
 ৮৭৯৯  
 ৩৯.৯০


 মাথাভাঙ্গা ৭৬  
 ৩২১৫  
 ৮২৭৪  
 ৮০৮১  
 ৩১.৩৭


 হোমনা ৬৬  
 ৩১৮৯  
 ১০৭৪২  
 ১০৭০৭  
 ৩০.৩৬

সূত্র আদমশুমারি রিপোর্ট ২০০১, বাংলাদেশ পরিসংখ্যান ব্যুরো।

 
প্রাচীন নিদর্শনাদি ও প্রত্নসম্পদ হোমনা কালীমন্দির, কারাকান্দি বলাগাজী মসজিদ।
মুক্তিযুদ্ধের ঘটনাবলি ১৯৭১ সালে জুলাইয়ের শেষদিকে পাকবাহিনী তিতাস নদী দিয়ে লঞ্চযোগে জয়পুর গ্রামে প্রবেশের চেষ্টা করলে নদীর দুই তীর থেকে স্থানীয় মুক্তিযোদ্ধারা সশস্ত্র আক্রমণ চালায়। মুক্তিযোদ্ধাদের তীব্র আক্রমণে লঞ্চটি ব্যাপক ক্ষতিগ্রস্ত হয়। আক্রমণে টিকতে না পেরে পাকবাহিনী দ্রুত মাছিমপুরের দিকে চলে যায়। এই লড়াইয়ে পাকবাহিনীর অনেকেই হতাহত হয়। উপজেলার চম্পক নগর, ঘাগুটিয়া, নিলখী বাজার, দুলাল বাজার-হোমনা সদর ও পঞ্চবটি প্রভৃতি জায়গায় সংঘটিত পাকবাহিনীর সঙ্গে মুক্তিযোদ্ধাদের একাধিক লড়াইয়ে ২৩ জন মুক্তিযোদ্ধা শহীদ হন এবং ২৪ জন আহত হন। তাছাড়া পাকবাহিনী বর্তমান হোমনা ডিগ্রি কলেজের পাশে বহুসংখ্যক নারী, পুরুষ ও শিশুকে জীবন্ত কবর দেয়।
মুক্তিযুদ্ধের স্মৃতিচিহ্ন গণকবর ১, স্মৃতিস্তম্ভ ১।
ধর্মীয় প্রতিষ্ঠান  মসজিদ ৩৫০, মন্দির ২৬, তীর্থস্থান ২। উল্লেখযোগ্য ধর্মীয় প্রতিষ্ঠান: কারাকান্দি বলাগাজী মসজিদ, হোমনা কালীমন্দির।
শিক্ষার হার, শিক্ষা প্রতিষ্ঠান গড় হার ৩৩.১৮%; পুরুষ ৩৮.২৪%, মহিলা ২৭.৯৪%। কলেজ ৪, ভোকেশনাল ট্রেনিং ইনস্টিটিউট ১, মাধ্যমিক বিদ্যালয় ১৬, প্রাথমিক বিদ্যালয় ১০৮, কিন্ডার গার্টেন ২, মাদ্রাসা ২৭৮। উল্লেখযোগ্য শিক্ষা প্রতিষ্ঠান: মাথাভাঙ্গা ভৈরব উচ্চ বিদ্যালয় (১৯১৯), রামকৃষ্ণপুর কেআরকে উচ্চ বিদ্যালয় (১৯২৮), হোমনা সরকারি পাইলট উচ্চ বিদ্যালয় (১৯২৯), ঘনিয়ারচর উত্তর সরকারি প্রাথমিক বিদ্যালয় (১৯০৫), জয়পুর সরকারি প্রাথমিক বিদ্যালয় (১৯১৮), বড়কালমিনা সরকারি প্রাথমিক বিদ্যালয় (১৯১৯)।
পত্র-পত্রিকা ও সাময়িকী সাপ্তাহিক: হোমনা; দৈনিক: হোমনা।
সাংস্কৃতিক প্রতিষ্ঠান লাইব্রেরি ১, শিল্পকলা একাডেমী ১, খেলার মাঠ ১০।
জনগোষ্ঠীর আয়ের প্রধান উৎস কৃষি ৪৬.৯১%, অকৃষি শ্রমিক ২.৪৫%, শিল্প ৫.৫৪%, ব্যবসা ১৭.১৬%, পরিবহণ ও যোগাযোগ ১.৭৩%, চাকরি ৬.১৮%, নির্মাণ ১.২৪%, ধর্মীয় সেবা ০.২৮%, রেন্ট অ্যান্ড রেমিটেন্স ৩.২৬% এবং অন্যান্য ১৫.২৫%।
কৃষিভূমির মালিকানা ভূমিমালিক ৬৬.০৮%, ভূমিহীন ৩৩.৯২%। শহরে ৬৬.৪৪% এবং গ্রামে ৬৬.০২% পরিবারের কৃষিজমি রয়েছে।
প্রধান কৃষি ফসল ধান, গম, ভুট্টা, আলু, তিল, সরিষা, মসুরি, শাকসবজি।
বিলুপ্ত বা বিলুপ্তপ্রায় ফসলাদি  কাউন, চীনা, মুগ।
প্রধান ফল-ফলাদি আম, তরমুজ, ফুটি, পেঁপে।
মৎস্য, গবাদিপশু ও হাঁস-মুরগির খামার মৎস্য ১, হাঁস-মুরগি ৪০।
যোগাযোগ বিশেষত্ব পাকারাস্তা ২৫ কিমি, আধা-পাকারাস্তা ৭৬৫ কিমি, কাঁচারাস্তা ২০০ কিমি; নৌপথ ৫২ নটিক্যাল মাইল।
বিলুপ্ত বা বিলুপ্তপ্রায় সনাতন বাহন পাল্কি।
শিল্প ও কলকারখানা করাতকল, বরফকল, চালকল, আটাকল, তেলকল, ওয়েল্ডিং কারখানা, মোমবাতি ও চানাচুর প্রস্ত্তত কারখানা।
কুটিরশিল্প স্বর্ণশিল্প, মৃৎশিল্প, তাঁতশিল্প, সূচিশিল্প, দারুশিল্প, বাঁশের কাজ।
হাটবাজার ও মেলা হাটবাজার ২৭, মেলা ২। হোমনা হাট, রামকৃষ্ণপুর হাট, দুলালপুর হাট, মিরাশ হাট, কাশীপুর হাট, শ্রীপুর হাট, জয়পুর হাট, আসাদপুর হাট এবং পৌষ ও বৈশাখী মেলা উল্লেখযোগ্য।
প্রধান রপ্তানিদ্রব্য  গম, আলু, তিল, সরিষা, মসুরি, শাকসবজি।
বিদ্যুৎ ব্যবহার এ উপজেলার সবক’টি ওয়ার্ড ও ইউনিয়ন পল্লিবিদ্যুতায়ন কর্মসূচির আওতাধীন। তবে ৩৮.৫৫% পরিবারের বিদ্যুৎ ব্যবহারের সুযোগ রয়েছে।
পানীয়জলের উৎস নলকূপ ৯২.৩৪%, ট্যাপ ১.০১%, পুকুর ১.৫৫% এবং অন্যান্য ৫.১%। এ উপজেলার অগভীর নলকূপের পানিতে আর্সেনিকের উপস্থিতি প্রমাণিত হয়েছে।
স্যানিটেশন ব্যবস্থা এ উপজেলার ৪০.৩০% (গ্রামে ৪০.৮৬% ও শহরে ৩৬.৪৩%) পরিবার স্বাস্থ্যকর এবং ৪৮.১৮% (গ্রামে ৪৭.১৬% ও শহরে ৫৫.১৫%) পরিবার অস্বাস্থ্যকর ল্যাট্রিন ব্যবহার করে। ১১.৫২% পরিবারের কোনো ল্যাট্রিন সুবিধা নেই।
স্বাস্থ্যকেন্দ্র উপজেলা স্বাস্থ্যকেন্দ্র ১, ইউনিয়ন স্বাস্থ্য ও পরিবার পরিকল্পনা কেন্দ্র ৭, উপস্বাস্থ্য কেন্দ্র ৫, পশু হাসপাতাল ১, পল্লী চিকিৎসাকেন্দ্র ৭, ক্লিনিক ১০।
প্রাকৃতিক দুর্যোগ ১৯৬৯ সালের টর্নেডো এবং ১৯৯৮ সালের বন্যায় উপজেলার ঘরবাড়ি ও ফসলের ব্যাপক ক্ষতি হয়।
এনজিও আশা, ব্র্যাক।  [মো. মাজহারুল ইসলাম]
তথ্যসূত্র  আদমশুমারি রিপোর্ট ২০০১, বাংলাদেশ পরিসংখ্যান ব্যুরো; হোমনা উপজেলা সাংস্কৃতিক সমীক্ষা প্রতিবেদন ২০০৭।




হোমিওপ্যাথি (Homeopathy)  জার্মান চিকিৎসক স্যামুয়েল হ্যানিম্যান উদ্ভাবিত (১৭৯৬) এক চিকিৎসা পদ্ধতি। সুস্থ মানুষের ওপর ওষুধ প্রয়োগের ফলাফল হোমিওপ্যাথি চিকিৎসার মূলনীতি। এতে বলা হয় যে, কোন লোকের ওপর একটি ওষুধ বেশি মাত্রায় প্রয়োগ করলে যেসব প্রতিক্রিয়া ঘটায়, কম মাত্রার ওই ওষুধ প্রয়োগে সেগুলি দূরীভূত হয়। এর বৈজ্ঞানিক ভিত্তি কখনই একান্তভাবে যাচাই করা হয় নি। হোমিওপ্যাথি চিকিৎসায় অত্যন্ত অল্পমাত্রার ওষুধ ব্যবহূত হয় এবং বহু বছর অসংখ্য রোগীর ওপর এগুলির প্রয়োগ বস্ত্তত ব্যবহার ও নিরাময়ের মধ্যে এক ধরনের কার্যকারণ সম্পর্ক প্রতিষ্ঠা করেছে, আর এটিই পৃথিবীর বিভিন্ন অংশে হোমিওপ্যাথির প্রসার ঘটিয়েছে।
১৮২৫ সালে আমেরিকায় হোমিওপ্যাথি চিকিৎসা শুরু হয় এবং নিরুৎসাহ করা সত্ত্বেও আজ পর্যন্ত তা চালু আছে। উন্নয়নশীল দেশে এটি দরিদ্র জনগোষ্ঠীর জন্য অন্যতম প্রধান বিকল্প চিকিৎসা। ভারত উপমহাদেশে হোমিওপ্যাথি ব্যাপক জনপ্রিয়তা লাভ করে এবং বিশ শতকে সর্বত্র ছড়িয়ে পড়ে। বাংলাদেশেও বহুকাল থেকেই এই চিকিৎসা চলছে। মার্কিন যুক্তরাষ্ট্রে উদ্ভিজ্জ বা সাধারণ রাসায়নিক পদার্থ থেকে কনসেনট্রেট (concentrate) হিসেবে এই ওষুধ তৈরি করা হয় এবং চিকিৎসকরা গাইড বুকের নির্দেশ অনুযায়ী সেগুলি প্রয়োজন মতো লঘুকৃত করেন। বাংলা ভাষায় হোমিওপ্যাথি চিকিৎসার প্রচুর বইপত্র আছে এবং এগুলির ভিত্তিতে দেশে এই চিকিৎসা চলছে। ইদানিং দেশের নগর ও শহরে আনুষ্ঠানিক শিক্ষাদানের জন্য কয়েকটি হোমিওপ্যাথি কলেজ প্রতিষ্ঠিত হয়েছে।

 হোমিওপ্যাথিক ফার্মেসি
চিকিৎসকরা সস্তায় গাঢ় ওষুধ কিনেন এবং নির্দেশ মতো তা লঘু (হাজার, লক্ষ ইত্যাদি অংশে) করেন, ফলে অসংখ্য রোগীকে অল্প দামে তা দেওয়া যায়। প্রধানত স্বল্পমূল্যের জন্যই এই চিকিৎসা বাংলাদেশে বিস্তার লাভ করেছে এবং তাতে চিকিৎসক ও রোগী উভয়ই উপকৃত হচ্ছেন। রোগীদের ব্যাপক সংখ্যক দরিদ্র এবং ডাক্তারের খরচ, এমনকি সাধারণ ঔষধপত্র ক্রয়েরও সামর্থ্য নেই। তাদের জন্য হোমিওপ্যাথি চিকিৎসকরাই বিকল্প। এসব চিকিৎসকের জন্য হোমিওপ্যাথিক বোর্ডে রেজিস্ট্রিভুক্ত হওয়ার বিধি থাকলেও গ্রাম বা শহরে অনেক চিকিৎসকই তা মান্য করেন না। এটিও এই চিকিৎসা বিস্তারের একটি কারণ। হোমিওপ্যাথির গৃহচিকিৎসাও ব্যাপক এবং এজন্য একটি গাইডবুক ও এক বাক্স ওষুধই যথেষ্ট। অধিকন্তু এতে কোন পার্শ্ব প্রতিক্রিয়া নেই। চিকিৎসক ও বিজ্ঞানিসমাজে হোমিওপ্যাথি চিকিৎসা গুরুত্ব না পেলেও পত্রপত্রিকায়, টেলিভিশনে মাঝেমধ্যে তা উচ্চ প্রশংসিত হয়, যদিও এসব ঔষুধের সঠিক কার্যপ্রণালী আজও বহুলাংশেই অজ্ঞাত রয়ে গেছে।
বাংলাদেশে বেসরকারি প্রতিষ্ঠান হিসেবে বাংলাদেশ হোমিওপ্যাথিক মেডিকেল কলেজ ও হাসপাতালের প্রতিষ্ঠা হয় ১৯৪৮ সালে। অতঃপর ১৯৮৯ সালে সরকারি উদ্যোগে প্রতিষ্ঠিত হয় ‘সরকারি হোমিওপ্যাথিক ডিগ্রি কলেজ’ এবং তা Bachelor of Homeopathic Medicine and Surgery (BHMS) ডিগ্রি প্রদান করে। বর্তমানে কলেজের ছাত্রসংখ্যা প্রায় ৩,০০০। ঐতিহাসিক ও অর্থনৈতিক কারণে এবং দেশের ঐতিহ্যে আত্তীভূত বিধায় এই ধরনের চিকিৎসার প্রতি মানুষের আগ্রহ যথেষ্ট রয়েছে এবং ভবিষ্যতেও থাকবে। অধিকতর উন্নয়নের জন্য একটি প্রাতিষ্ঠানিক কাঠামো গড়ে ওঠার সুবাদে বহু উদ্যমী চিকিৎসক হোমিওপ্যাথির প্রতি আকৃষ্ট হচ্ছেন।  [জিয়া উদ্দিন আহমেদ]
আরও দেখুন সামাজিক চিকিৎসা; সনাতন চিকিৎসা।




হোসাইন, জাকির (১৮৯৮-১৯৭১)  সরকারি কর্মকর্তা, মন্ত্রী ও পূর্ব পাকিস্তানের গভর্নর। তিনি ১৮৯৮ সালের ২ নভেম্বর চট্টগ্রামের রাঙ্গুনিয়ায় জন্মগ্রহণ করেন। ১৯১৫ সালে তিনি চট্টগ্রাম কলেজিয়েট স্কুল থেকে প্রবেশিকা পরীক্ষায় উত্তীর্ণ হন এবং উক্ত বছরে ফুলার পরীক্ষায় প্রথম স্থান অধিকার করে প্রথম বিভাগে স্কলারশীপ লাভ করেন। তিনি ১৯১৭ সালে চট্টগ্রাম সরকারি কলেজ থেকে ইন্টারমিডিয়েট পাস করেন এবং ১৯২০ সালে মোহামেডান অ্যাংলো ওরিয়েন্টাল কলেজ (পরে আলীগড় মুসলিম ইউনিভার্সিটি) থেকে স্নাতক ডিগ্রি লাভ করেন।
ঢাকা বিশ্ববিদ্যালয়ে অধ্যয়নকালে তিনি ১৯২৩ সালের সেপ্টেম্বর মাসে ভারতীয় পুলিশ সার্ভিসে যোগ দেন। তিনি তৎকালীন বাংলার বিভিন্ন জেলায় পুলিশ বিভাগের বিভিন্ন পদে দায়িত্ব পালন করেন। দ্বিতীয় বিশ্বযুদ্ধের সময় তিনি পদাধিকারবলে কলকাতায় শিপিং মাস্টার হিসেবে কাজ করেন এবং পরে প্রেসিডেন্সি রেঞ্জে পুলিশের ডেপুটি ইনসপেক্টর জেনারেল পদে নিযুক্ত হন। দেশ বিভাগের পর তিনি পূর্ব পাকিস্তানের প্রথম ইনসপেক্টর জেনারেল অব পুলিশ নিযুক্ত হন (১৯৪৭-১৯৫২)। তিনি ১৯৫২ সালে পুলিশ সার্ভিস থেকে অবসর গ্রহণ করেন। ভাষা আন্দোলনের সময় তিনি পুলিশের ইনসপেক্টর জেনারেল ছিলেন। জাকির হোসাইন ১৯৫২ সালে ফেডারেল পাবলিক সার্ভিস কমিশনের চেয়ারম্যান নিযুক্ত হন (১৯৫২-১৯৫৭) এবং ১৯৫৭ সালে সরকারি চাকরি থেকে অবসর গ্রহণ করেন।
জাকির হোসাইন ১৯৫৮ সালের ১০ অক্টোবর পূর্ব পাকিস্তানের গভর্নর নিযুক্ত হন এবং ১৬ অক্টোবর শপথ গ্রহণ করেন। প্রেসিডেন্ট আইয়ুব খান প্রবর্তিত ‘মৌলিক গণতন্ত্র’ পদ্ধতি জনপ্রিয় করার কাজে তিনি কঠোর পরিশ্রম করেন। মৌলিক গণতন্ত্রীদের দ্বারা ১৯৬০ সালের ১৪ ফেব্রুয়ারি অনুষ্ঠিত আস্থা ভোটে প্রেসিডেন্ট হিসেবে আইয়ুব খানের বিজয়ে তিনি যথেষ্ট অবদান রাখেন। তিনি ১৯৬০-১৯৬২ সালে পাকিস্তানের কেন্দ্রীয় স্বরাষ্ট্র মন্ত্রী ছিলেন। তিনি ১৯৬৩ সালে অবসর গ্রহণ করেন এবং ১৯৭১ সালের ২৪ মে চট্টগ্রামে নিজ বাসভবন কুলসিতে মৃত্যুবরণ করেন। তিনি ১৯৪০ সালে ভারতীয় পুলিশ পদক এবং দেশ বিভাগের পর কায়েদে আযম পুলিশ পদক লাভ করেন।  [আবু জাফর]




হোসাইন, বিচারপতি সৈয়দ এ.বি মাহমুদ (১৯১৬-১৯৮২)  বাংলাদেশের প্রধান বিচারপতি। সৈয়দ এ.বি মাহমুদ হোসাইন ১৯১৬ সালে হবিগঞ্জ জেলায় লস্করপুর গ্রামে জন্মগ্রহণ করেন। শিক্ষাজীবন সমাপ্তির পর তিনি ১৯৪০ সালে ঢাকা জেলা আদালতে আইন ব্যবসা শুরু করেন। তিনি কিছু সময়ের জন্য দারুল আলম আহসানিয়া মাদ্রাসায় অধ্যক্ষের দায়িত্ব পালন করেন। ১৯৪২ সালে তিনি হবিগঞ্জ মহকুমা আদালতে যোগ দেন এবং ১৯৪৩ থেকে ১৯৪৮ সাল পর্যন্ত সেখানে সহকারি সরকারি উকিল হিসেবে কর্মরত ছিলেন।
সৈয়দ এ.বি মাহমুদ হোসাইন ১৯৪৮ সালে ঢাকা হাইকোর্টে আইন ব্যবসায়ে যোগ দেন। তিনি পাকিস্তানের ফেডারেল কোর্টের এটর্নি (১৯৫১) ও সুপ্রিম কোর্টের সিনিয়র এডভোকেট হিসেবে (১৯৫৮) তালিকাভুক্ত হন। ১৯৬৫ সালে তিনি হাইকোর্টের বিচার বিভাগীয় বেঞ্চে বিচারক পদে আসীন হন।
বাংলাদেশের স্বাধীনতার পর মাহমুদ হোসাইন ১৯৭২ সালের জানুয়ারি মাসে হাইকোর্টের বিচারক হিসেবে যোগদান করেন। একই বছর তিনি সুপ্রিম কোর্টের আপীল বিভাগের বিচারক নিযুক্ত হন। ১৯৭৫ সালের নভেম্বর মাসে তিনি বাংলাদেশের প্রধান বিচারপতি নিযুক্ত হন এবং ১৯৭৮ সালে এ পদ থেকে অবসর গ্রহণ করেন।
বিচারক হিসেবে সৈয়দ এ.বি মাহমুদ হোসাইন আইনের গুরুত্বপূর্ণ ব্যখ্যাসহ অনেকগুলি সুস্পষ্ট রায় প্রদান করেন। যেমন, মাহবুব হোসেনের মামলায় তিনি রায় প্রদান করেন যে, সংবিধিবদ্ধ সংস্থার কর্মচারীরা যেমন প্রজাতন্ত্রের কর্মচারী হিসেবে গণ্য নয় তেমনি এই দুই পক্ষকে প্রভূ-ভৃত্যের সাধারণ সম্পর্কেরও অন্তর্ভূক্ত করা যায় না। তবে তাদের চাকুরি সরকারি কর্মচারীর বৈশিষ্ট্যসম্পন্ন সংবিধিবদ্ধ পদ্ধতি দ্বারা নিয়ন্ত্রিত এবং আত্মপক্ষ সমর্থনের সুযোগ না দিয়ে তাদের চাকুরি থেকে বরখাস্ত করা যায় না।
সৈয়দ এ.বি মাহমুদ হোসাইন হযরত আব্দুল কাদের জিলানীর (রঃ) ফার্সি ভাষায় লিখিত দিওয়ান-এ-গওসিয়া নামক বিখ্যাত গ্রন্থটি ইংরেজি ও বাংলায় অনুবাদ করেন। তিনি ১৯৮২ সালের ২ আগস্ট মৃত্যুবরণ করেন।  [কাজী এবাদুল হক]




হোসায়েন, দেলোয়ার (১৮৪০-১৯১৬)  কলকাতা বিশ্ববিদ্যালয়ের প্রথম মুসলমান গ্রাজুয়েট। তিনি ছিলেন সরকারি আমলা ও মুসলিম সংস্কারবাদী লেখক। হুগলি জেলা নিবাসী (আরসাহ পরগনার বাউবনাম গ্রাম) দেলোয়ার হোসায়েন বিশেষভাবে আহমেদ মির্জা দেলোয়ার হোসায়েন নামে সমধিক পরিচিত। তৎকালীন ভারতীয়দের জন্য সিভিল সার্ভিসে সর্বোচ্চ পদ নিয়ে তিনি তাঁর চাকরিজীবন শুরু করেন। ডেপুটি ম্যাজিস্ট্রেট ও ডেপুটি কালেক্টর (প্রথম শ্রেণির) পদে থাকাকালীন ১৮৯৪ সালে তিনি সিভিল সার্ভিস থেকে অবসর গ্রহণ করেন। তাঁর সমসাময়িক নওয়াব  আবদুল লতিফ ও স্যার সৈয়দ আহমদও ডেপুটি ম্যাজিস্ট্রেট থাকাকালীন অবসর গ্রহণ করেন। উভয়ই চাকরি জীবনের পাশাপাশি সুপরিচিত রাজনৈতিক ব্যক্তিত্ব হিসেবে পরিচিত ছিলেন এবং ব্রিটিশ-ভারত সাম্রাজ্যে তাঁদের অবদানের স্বীকৃতিস্বরূপ বিভিন্ন রাজকীয় পদবিতে ভূষিত হন। কিন্তু, দেলোয়ার হোসায়েন এ ধরনের কোন উচ্চ পদবিতে ভূষিত হন নি, যদিও তিনি ভারতীয় মুসলমানদের মধ্যে প্রথম গ্রাজুয়েট এবং ভারতবর্ষে ইংরেজি শিক্ষা ও ব্রিটিশ শাসনের পক্ষের একজন প্রবক্তা ছিলেন। অবশ্য অবসর গ্রহণ কালে তিনি ‘খান বাহাদুর’ উপাধিতে ভূষিত হন। এটি ছিল সমসাময়িক মর্যাদাবান ও অনুগত মুসলমানদের জন্য ব্রিটিশ সরকার প্রদত্ত অতি সাধারণ একটি খেতাব।
দেলোয়ার হোসায়েন সাধারণ জনগণকে উত্তেজিত করার রাজনীতি পছন্দ করতেন না এবং স্বভাবগতভাবেই সাধারণ জনতার নৈকট্য পরিহার করে চলতেন। তিনি জনতার করতালির চেয়ে বুদ্ধিবৃত্তিক নির্জনতা বেশি পছন্দ করতেন। অবসর গ্রহণের পূর্ব পর্যন্ত তিনি লেখক হিসেবে ছদ্মাবরণে থাকাই পছন্দ করেছেন। তিনি ‘ইস্তনিয়াহু আহমেদ’, ‘মুতাজালেহ’ ও ‘সাঈদ’ ছদ্মনামে লিখতেন। অবসর গ্রহণের পরই তিনি স্বনামে লিখতে শুরু করেন। তিনি The Moslem Chronicle ও The Mussalman পত্রিকায় প্রায়শই লিখতেন। তিনি ভালভাবেই জানতেন যে, মাতৃভাষায় লেখাই একজন লেখকের প্রতিষ্ঠা লাভের প্রধান পথ, তথাপি তিনি মাতৃভাষায় লিখতেন না।  সে কারণেই সরকারি আমলা এবং ইংরেজি ভাষার লেখক দেলোয়ার হোসায়েন এলিট শ্রেণিভুক্ত হয়ে সারাজীবন জনমানসের অগোচরেই  রয়ে যান।
সময়ের অগ্রগামী চিন্তাবিদ দেলোয়ার হোসায়েন-এর লেখালেখি এখন বিদ্বান শ্রেণির দৃষ্টি আকর্ষণ করছে। তাঁর দুই খন্ডের গ্রন্থ Essays on Mohmmedan Social Reform (থ্যাকার স্পিংক অ্যান্ড কোং, কলকাতা, ১৮৮৯) এবং অন্যান্য লেখায় তাঁর চিন্তাধারার মৌলিকত্বের প্রতিফলন ঘটেছে। তাঁর বুদ্ধিবৃত্তিক রচনায় হিন্দু-মুসলিম সম্পর্কের বিষয়টি এক অনন্য ধারণায় রূপ লাভ করেছে। তিনি হিন্দু-মুসলমান ঐক্যে বিশ্বাস করতেন। কিন্তু তার জন্য তিনি নির্দিষ্ট সময়সীমা বেঁধে দেয়ার পক্ষে ছিলেন। তাঁর মতে, শিক্ষা ও বস্ত্তগত সম্পদে মুসলমানরা হিন্দুদের সমকক্ষতা অর্জনের পূর্বপর্যন্ত তাদের উচিত আলাদা রাজনৈতিক পরিচয় রক্ষা করা। তাঁর বিশ্বাস ছিল যে, যদি কখনও এ ধরনের সমকক্ষতা অর্জিত হয় তাহলে কেবল যে হিন্দু-মুসলমান ঐক্য প্রতিষ্ঠার পথ সুগম হবে তাই নয়, একটি রাজনৈতিক প্রয়োজনও সিদ্ধ হবে।  [সিরাজুল ইসলাম]




হোসেন, ইমদাদ (১৯২৬-২০১১)  চিত্রশিল্পী, ডিজাইনার, ভাষা সৈনিক, মুক্তিযোদ্ধা, রাজনৈতিক, সামাজিক ও সাংস্কৃতিক সংগঠক। ১৯২৬ সালের ২১ নভেম্বর পিতার কর্মস্থল চাঁদপুরে তিনি জন্মগ্রহণ করেন। ঢাকা জেলার কেরানীগঞ্জের রোহিতপুর (যার পূর্ব নাম রথপুর) গ্রামে তাঁর পৈতিৃক বাড়ি। পিতা মজিদ বক্স (ধনু মিয়া) এবং মাতা সাবেদুন নেসার কণিষ্টতম সন্তান ইমদাদ হোসেন ছোটবেলায় রোহিতপুর মাদ্রসায় পড়ালেখা করেন। পারিবারিক আবহই তাঁর মধ্যে শিল্পী হওয়ার প্রেরণা জুগিয়েছিল।




হোসেন, এ.এফ আতোয়ার (১৯১৮-১৯৮৭)  অর্থনীতিবিদ, জাতীয় অধ্যাপক। ১৯১৮ সালের ২১ আগস্ট নোয়াখালী শহরে জন্মগ্রহণ করেন, সেখানে তাঁর পিতা ডেপুটি ম্যাজিস্ট্রেট হিসেবে কর্মরত ছিলেন। পিতা ছিলেন বগুড়া শহরের একটি সম্ভ্রান্ত মুসলিম পরিবারের সদস্য। আতোয়ার হোসেন নোয়াখালী জিলা স্কুল এবং ঢাকা কলেজ থেকে মাধ্যমিক ও উচ্চ মাধ্যমিক পরীক্ষায় উত্তীর্ণ হয়ে ১৯৩৮ সালে ঢাকা বিশ্ববিদ্যালয় থেকে অর্থনীতি এবং রাষ্ট্রবিজ্ঞানে প্রথম শ্রেণিতে বি.এ সম্মান ডিগ্রি লাভ করেন। একই বছর তিনি সরকারি বৃত্তি নিয়ে যুক্তরাজ্য গমন করেন এবং লন্ডন স্কুল অব ইকোনমিকস-এ ভর্তি হন। সেখানে তিনি ১৯৪৩ সাল পর্যন্ত আন্তর্জাতিক বাণিজ্য অর্থনীতি বিষয়ে বি.এসসি এবং এম.এসসি ডিগ্রি অর্জনের জন্য অধ্যয়ন করেন। ১৯৪৩ থেকে ১৯৪৮ সাল পর্যন্ত তিনি লন্ডন বিশ্ববিদ্যালয়ের একজন অতিরিক্ত প্রভাষক ছিলেন। তিনি ১৯৪৮ সালে ঢাকা বিশ্ববিদ্যালয়ে অর্থনীতি বিভাগে একজন রিডার হিসেবে যোগদান করেন।

 এ.এফ আতোয়ার হোসেন
১৯৫৩ সালে এ.এফ.এ হোসেনকে ঢাকা বিশ্ববিদ্যালয়ের বাণিজ্য বিভাগের প্রফেসর নিযুক্ত করা হয় এবং তিনি বাণিজ্য বিভাগের বিভাগীয় প্রধান হন। প্রফেসর হোসেন ব্যুরো অব ইকোনমিক রিসার্চ-এর বহু গবেষণাকর্মের দলনেতা ছিলেন। এগুলির মধ্যে উল্লেখযোগ্য হচ্ছে, এমপ­য়মেন্ট অব মিডল ক্লাস মুসলিম উইমেন ইন ঢাকা (১৯৫৮); রুরাল ক্রেডিট অ্যান্ড আন-এমপ­য়মেন্ট ইন পাকিস্তান (১৯৫৯); মার্কেটিং অব জুট ইন ইস্ট পাকিস্তান (১৯৬২); এবং সোশ্যাল ইন্টেগ্রেশন অব ইন্ডাস্ট্রিয়াল ওয়াকার্স ইন খুলনা (১৯৬৫)। তৃতীয় পঞ্চবার্ষিক পরিকল্পনা প্রণয়নের জন্য পটভূমিমূলক গবেষণা সিরিজের মধ্যে প্রফেসর হোসেন পারিবারিক সঞ্চয় (১৯৮৫) সম্পর্কিত গবেষণার একজন উপদেষ্টা ছিলেন। তিনি পেনসিলভানিয়া বিশ্ববিদ্যালয়ের প্রফেসর আর.ডি ল্যাম্বার্ট এবং শিকাগো বিশ্ববিদ্যালয়ের প্রফেসর বি.এফ হোসলিটজ কর্তৃক সম্পাদিত এবং ইউনেস্কো কর্তৃক প্রকাশিত দ্য পিপল অব সেভিং অ্যান্ড ওয়েলথ ইন সাউদার্ন এশিয়া অ্যান্ড দ্য ওয়েস্ট শীর্ষক গ্রন্থে পাকিস্তানের ওপর অধ্যায়টি রচনা করেন।
১৯৫৬ সালে তিনি সিয়েটো-র ইকোনমিক অফিসার পদে নিযুক্ত হন এবং ১৯৫৮ সালে পূর্ব পাকিস্তান সরকারের পরিকল্পনা বোর্ডে যোগদান করেন। পরবর্তীকালে তিনি পাকিস্তান সরকারের পরিকল্পনা কমিশনের একজন সদস্য হন এবং ১৯৭২ সালে তাঁর চাকরির অবসান হওয়া পর্যন্ত সেখানে কাজ করেন।
বাংলাদেশে ফিরে এসে একজন পরামর্শক হিসেবে তিনি বাংলাদেশ সরকারের পরিকল্পনা কমিশনে যোগদান করেন। ১৯৭৬ সালে লন্ডনে কমনওয়েলথ সচিবালয়ে একজন পরিচালক হিসেবে কাজ করেন। তিনি ১৯৭৬-৭৭ মেয়াদে বিআইডিএস-এর ভিজিটিং প্রফেসর ছিলেন। ১৯৮০ সালে মালয়েশিয়ার সারাওয়াক-এ এফএও-ইউএনডিপি-র অর্থায়নে গ্রামীণ দারিদ্র্য বিষয়ক গবেষণাকর্মের তিনি দলনেতা ছিলেন। সবশেষে তিনি বাংলাদেশ সরকারের অর্থ, ব্যাংক এবং ঋণসম্পর্কিত কমিশন-এর চেয়ারম্যান হিসেবে কাজ করেন। তিনি বহু সরকারি কমিটি এবং কমিশনে কাজ করেন। তিনি পাকিস্তান অর্থনীতি সমিতির সভাপতি ছিলেন। তিনি ইকোনমিক এপ্রেইজাল কমিটিরও একজন সদস্য ছিলেন।
১৯৮৭ সালে প্রফেসর এ.এফ.এ হোসেনকে জাতীয় অধ্যাপক নিয়োগ করা হয়। কিন্তু এ নিয়োগের মাত্র এক সপ্তাহ পর তাঁর মৃত্যু হয়।  [এম. হবিবুল্লাহ্]




হোসেন, কাজী আকরম (১৮৯৬-১৯৬৩)  শিক্ষাবিদ, সাহিত্যিক। ১৮৯৬ সালে খুলনা জেলার পয়গ্রামে তাঁর জন্ম। পয়গ্রাম হাই স্কুল থেকে ১৯১৫ সালে এন্ট্রান্স পাস করে তিনি কলকাতা মাদ্রাসায় ফারসি বিষয়ে অধ্যয়ন করেন। ১৯১৯ সালে কলকাতার  প্রেসিডেন্সি কলেজ থেকে বিএ পাস করে তিনি ইংরেজিতে এমএ শ্রেণীতে ভর্তি হন। কিন্তু ওই সময়  খিলাফত ও অসহযোগ আন্দোলন শুরু হলে তাতে যোগ দিয়ে তিনি লেখাপড়া ছাড়েন এবং ন্যাশনাল স্কুলে শিক্ষকতার পেশা গ্রহণ করেন। পাশাপাশি তিনি দৈনিক সেবক-এর সহসম্পাদকের দায়িত্বও পালন করেন।
এ সময় প্রথম মহাযুদ্ধ শুরু হলে আকরম হোসেন দেশরক্ষী শিক্ষার্থী দলে যোগ দেন এবং  সুভাষচন্দ্র বসু প্রমুখের নৈকট্য লাভ করেন। কিছুদিন পর পুনরায় তিনি শিক্ষাজীবনে ফিরে আসেন এবং ইংরেজিতে এমএ (১৯২২) পাস করেন। পরে অধ্যাপনা পেশায় যোগ দিয়ে সিরাজগঞ্জ ইসলামিয়া কলেজ, করটিয়া  সাদত কলেজ (১৯২৩-৩০), কলকাতা ইসলামিয়া কলেজ (১৯৩০-১৯৪০),  রাজশাহী কলেজ (১৯৪১-৫৩), পাবনা এডওয়ার্ড কলেজ ইত্যাদি শিক্ষাপ্রতিষ্ঠানে ইংরেজি সাহিত্যে অধ্যাপনা করেন। ১৯৫৯ সালে তিনি খুলনা মহিলা কলেজের অধ্যক্ষ হন এবং ১৯৬১ সালে সেখান থেকে অবসর গ্রহণ করেন।
প্রেসিডেন্সি কলেজে অধ্যয়নকালে আকরম হোসেন শেখ হবিবর রহমানের সংস্পর্শে এসে সিদ্দিকীয়া সাহিত্য সমিতির সঙ্গে যুক্ত হন এবং পরে সাহিত্য সাধনায় আত্মনিয়োগ করেন। তাঁর প্রথম রচনা ইসলামের ইতিহাস (১৯২৪) ও প্রথম কাব্যগ্রন্থ নওরোজ (১৯৩৮)। এ ছাড়া অন্যান্য কাব্যগ্রন্থ হলো: পল্লীবাণী (১৯৪৩), পথের বাঁশী (১৯৪৫) ও আমরা বাঙ্গালি (১৯৪৫)। তাঁর উল্লেখযোগ্য অনুবাদগ্রন্থ: যুগবাণী (১৯৪৩), মসনবী রুমী (১৯৪৮), করীমা-ই-সাদী (১৯৪৮) এবং দীউয়ান-ই-হাফিজ (১৯৬১)। আকরম হোসেনের রচনায় দেশাত্মবোধ প্রকাশিত হয়েছে। ১৯৬৩ সালের ১৮ ফেব্রুয়ারি তাঁর মৃত্যু হয়।  [বদিউজ্জামান]




হোসেন, কাজী জাকের (১৯৩১-২০১১) বন্যপ্রাণী বিশেষজ্ঞ, পরিবেশবিদ ও শিক্ষাবিদ কাজী জাকের হোসেনের জন্ম কুমিল­া জেলার লাঙ্গলকোট উপজেলার পাটওয়ার গ্রামে। তার বাবা কাজী ওয়াইস উদ্দিন ও মা আখতারুন্নেসা। ছয় ভাইবোনের মধ্যে তিনি ছিলেন সর্বকনিষ্ঠ।
চাঁদপুর জেলার গণি স্কুল ও ঢাকা কলেজ থেকে যথাক্রমে মাধ্যমিক ও উচ্চমাধ্যমিক পর্যায়ের লেখাপড়া শেষে তিনি ঢাকা বিশ্ববিদ্যালয় ও পাঞ্জাব বিশ্ববিদ্যালয় থেকে উচ্চশিক্ষা লাভ করেন। ১৯৪৩ সালে তিনি প্রাণিবিজ্ঞানে এম.এস.সি ডিগ্রি অর্জন করেন। পরে ১৯৬১ সালে অক্সফোর্ড বিশ্ববিদ্যালয় থেকে পিএইচ.ডি গবেষণা ডিগ্রিও লাভ করেন।
১৯৫৩ সালে তিনি প্রভাষক হিসেবে ঢাকা বিশ্ববিদ্যালয়ের প্রাণিবিজ্ঞান বিভাগে যোগদান করেন। ষাটের দশক থেকে শুরু করে জীবনের শেষ দিন পর্যন্ত তিনি ছাত্রদের জন্য ছিলেন অনুপ্রেরণীয়। বন্যপ্রাণীর উপর নিবিড় গবেষণা ও এই বিষয়ে শিক্ষা প্রসারের উদ্দেশ্যে তাঁর উদ্যোগে ১৯৬৭ সালে প্রাণীবিদ্যা বিভাগে নতুন একটি শাখা খোলা হয়। তিনি নয় বছর বিভাগটির বিভাগীয় প্রধান হিসেবে দায়িত্ব পালন করেন। এছাড়া তিনি জীববিজ্ঞান অনুষদের ডীন হিসেবেও দায়িত্ব পালন করেছেন।
কাজী জাকের হোসেনের প্রাণীবিজ্ঞানের উপর ২০টি বই ও ৩৮০টি নিবন্ধ প্রকাশিত গবেষণা রয়েছে। ১৯৭৩ সালে বাংলাদেশের বন্যপ্রাণী সংরক্ষণ আইন প্রণয়নে তাঁর ভূমিকা ছিল গুরুত্বপূর্ণ। ১৯৯০ সালে জাতিসংঘ পরিবেশ সংস্থা (ইউএনপি) তাঁকে ‘গে­াবাল ৫০০-রোল অব অনার ফর এনভায়রমেন্ট এচিভমেন্ট’ সম্মানে ভূষিত করে। ১৯৯২ সালে তিনি স্বাধীনতা পুরস্কার লাভ করেন। ২০১০ সালে বন্যপ্রাণী সংরক্ষণ এবং এ বিষয়ে শিক্ষা ও গবেষণার ক্ষেত্রে বিশেষ অবদানের জন্য তিনি বঙ্গবন্ধু পুরস্কারও পান। ২০০৮ সালে তিনি তাঁর কর্মজীবনের অবদানের স্বীকৃতিস্বরূপ ঢাকা বিশ্ববিদ্যালয়ের ইমেরিটাস অধ্যাপক হিসেবে হিসেবে নিয়োগ পান। এছাড়াও তিনি  প্রাণিবিজ্ঞান এবং বন্যপ্রাণী বিষয়ক বেশ কিছু সংস্থার প্রতিষ্ঠাতা ও সভাপতি ছিলেন।
২০১১ সালের ২১ জুন তাঁর মৃত্যু হয়।  [আনোয়ারুল ইসলাম]




 কাজী মোতাহার হোসেন
হোসেন, কাজী মোতাহার (১৮৯৭-১৯৮১)  শিক্ষাবিদ, বিজ্ঞানী এবং সাহিত্যিক। কুষ্টিয়া জেলার কুমারখালী উপজেলার লক্ষ্মীপুর গ্রামে জন্ম, পৈতৃক নিবাস ফরিদপুর জেলার পাংশা উপজেলার বাগমারা গ্রাম। কাজী মোতাহার হোসেন কুষ্টিয়া হাই স্কুল থেকে ১৯১৫ সালে ডিস্টিংশনসহ প্রথম বিভাগে এনট্রান্স এবং রাজশাহী কলেজ থেকে ১৯১৭ সালে প্রথম বিভাগে ইন্টারমিডিয়েট পাস করেন। তিনি  ঢাকা কলেজ থেকে ১৯১৯ সালে দ্বিতীয় শ্রেণীতে প্রথম স্থান অধিকার করে পদার্থবিজ্ঞানে অনার্সসহ বি.এ এবং একই শাস্ত্রে ১৯২১ সালে  ঢাকা বিশ্ববিদ্যালয় থেকে দ্বিতীয় শ্রেণীতে প্রথম স্থান অধিকার করে এম.এ ডিগ্রি লাভ করেন।  ইন্ডিয়ান স্ট্যাটিসটিক্যাল ইনস্টিটিউট থেকে ১৯৩৮ সালে  পরিসংখ্যান বিষয়ে ডিপে­ামা এবং একই সঙ্গে  কলকাতা বিশ্ববিদ্যালয় থেকে গণিত শাস্ত্রে এম.এ ডিগ্রি লাভ করেন। ‘পরীক্ষণ প্রকল্প’ (Design of Experiments) শীর্ষক অভিসন্দর্ভের জন্য তিনি ঢাকা বিশ্ববিদ্যালয় থেকে ১৯৫১ সালে পরিসংখ্যান শাস্ত্রে পিএইচ.ডি ডিগ্রি অর্জন করেন। কাজী মোতাহার হোসেনের ‘পরীক্ষণ প্রকল্প’ শীর্ষক অভিসন্দর্ভ পরিসংখ্যান গবেষণায় এক নতুন পদ্ধতির প্রবর্তন করে, যা ‘হোসেনের শৃঙ্খল নিয়ম’ (Husain’s Chain Rule) নামে পরিচিত।
ছাত্রাবস্থায়ই ১৯২১ সালে মোতাহার হোসেন নব প্রতিষ্ঠিত ঢাকা বিশ্ববিদ্যালয়ে পদার্থবিজ্ঞান বিভাগে ডেমোনেস্ট্রেটর হিসেবে তাঁর কর্মজীবন শুরু করেন। ১৯২৩ সালে তিনি এ বিভাগের সহকারী প্রভাষকের পদ লাভ করেন। ১৯৪৮ সালে তিনি নিজস্ব উদ্যোগে এ বিশ্ববিদ্যালয়ে সংখ্যাতত্ত্ব ও তথ্যগণিত বিষয়ে এম.এ কোর্স চালু করেন। তিনি এ নতুন বিভাগে যোগদান করেন এবং ১৯৫৪ সালে প্রফেসর পদে উন্নীত হন। তিনি বিজ্ঞান অনুষদের ডিন হিসেবেও দায়িত্ব পালন করেন। অধ্যাপক মোতাহার হোসেন ১৯৬১ সালে ঢাকা বিশ্ববিদ্যালয় থেকে অবসর গ্রহণ করলেও ১৯৬৪ সাল পর্যন্ত পরিসংখ্যান বিভাগের ‘সুপারনিউমেরারি প্রফেসর’ হিসেবে বিভাগের সঙ্গে তাঁর কর্মকান্ড অব্যাহত রাখেন। ১৯৬৪ সালে পরিসংখ্যান গবেষণা ও প্রশিক্ষণ ইনস্টিটিউট প্রতিষ্ঠিত হলে অধ্যাপক মোতাহার হোসেন এর প্রথম পরিচালক হিসেবে যোগদান করেন এবং ১৯৬৯ সাল পর্যন্ত সেখানে দায়িত্ব পালন করেন। অধ্যাপক হোসেন ১৯৬৯ সালে ঢাকা বিশ্ববিদ্যালয়ের ‘ইমেরিটাস প্রফেসর’ পদে নিযুক্তি লাভ করেন। স্বাধীনতা পরবর্তীকালে ১৯৭৫ সালে ড. হোসেন ‘জাতীয় অধ্যাপক’ পদে সম্মানিত হন।
অধ্যাপক হোসেন শিক্ষা ও গবেষণা ক্ষেত্রে তাঁর অবদানের স্বীকৃতিস্বরূপ ১৯৬০ সালে তৎকালীন পাকিস্তান সরকার কর্তৃক ‘সিতারা-ই-ইমতিয়াজ’ খেতাবে ভূষিত হন। কাজী আবদুল ওদুদ, সৈয়দ আবুল হুসেন, আবুল ফজল প্রমুখের সহযোগিতায় ১৯২৬ সালে তিনি ‘মুসলিম সাহিত্য সমাজ’ প্রতিষ্ঠা করেন। কাজী মোতাহার হোসেন অল্প কিছুকাল উক্ত সংগঠনের মুখপত্র শিখা পত্রিকা সম্পাদনা করেন। যদিও পত্রিকাটি অল্পকালব্যাপী প্রকাশিত হয়েছে, তথাপি এটি মুসলিম সমাজে মুক্ত চিন্তার প্রসার ঘটাতে সক্রিয় ভূমিকা পালন করেছিল। কাজী মোতাহার হোসেন ছিলেন  বাংলা একাডেমী প্রতিষ্ঠার স্বপ্নদ্রষ্টাদের মধ্যে একজন। তিনি বাংলা বানান ও লিপি সংস্কার কমিটিরও অন্যতম সদস্য ছিলেন। শক্তিশালী লেখনীর মাধ্যমে তিনি  ভাষা আন্দোলন এবং মুক্তিযুদ্ধে প্রেরণা যুগিয়েছিলেন।
কাজী মোতাহার হোসেন বিজ্ঞান, সাহিত্য, সংস্কৃতি প্রভৃতি বিষয়ে অসংখ্য প্রবন্ধ ও পুস্তক রচনা করেছেন। তাঁর উলে­খযোগ্য প্রকাশনাসমূহ হচ্ছে: সঞ্চয়ন (১৯৩৭), নজরুল কাব্য পরিচিতি (১৯৫৫), সে পথ লক্ষ্য করে (১৯৫৮), সিম্পোজিয়াম (১৯৬৫), গণিত শাস্ত্রের ইতিহাস (১৯৭০) এবং আলোক বিজ্ঞান (১৯৭৪)। তাঁর রচনাসমূহে সুস্থ মনন ও পরিচ্ছন্ন জীবনবোধের পরিচয় পাওয়া যায়।
বাংলা সাহিত্যে অসামান্য অবদানের জন্য কাজী মোতাহার হোসেন ১৯৬৬ সালে ‘বাংলা একাডেমী পুরষ্কার’ এবং বিজ্ঞান ও প্রযুক্তিবিদ্যায় বিশেষ অবদানের স্বীকৃতিস্বরূপ ১৯৭৯ সালে ‘স্বাধীনতা পুরষ্কার’ লাভ করেন। বিজ্ঞান ও কলাশাস্ত্রে কাজী মোতাহার হোসেনের গুরুত্বপূর্ণ অবদানের জন্য ঢাকা বিশ্ববিদ্যালয় তাঁকে সম্মানসূচক ডি.এসসি ডিগ্রি প্রদান করে। কাজী মোতাহার হোসেন একজন খ্যাতিমান দাবাড়ু এবং দাবা সংগঠকও ছিলেন। তিনি ১৯৮১ সালের ৯ই অক্টোবর ঢাকায় মৃত্যুবরণ করেন।   [মোঃ মাহবুব মোর্শেদ]




হোসেন, খোন্দকার দেলোয়ার (১৯৩৩-২০১১)  আইনজীবী, রাজনীতিক। মানিকগঞ্জ জেলার ঘিওর উপজেলার খিরাই পাচুরিয়া গ্রামে ১৯৩৩ সালের ১ ফেব্রুয়ারি তাঁর জন্ম। তাঁর পিতা খোন্দকার আবদুল হামিদ ছিলেন একজন মশহুর আলেম এবং তাঁর মাতা ছিলেন আকতারা খাতুন। খোন্দকার দেলোয়ার হোসেন ১৯৪৭ সালে মানিকগঞ্জ হাইস্কুল থেকে প্রবেশিকা এবং ১৯৪৯ সালে মানিকগঞ্জ দেবেন্দ্র কলেজ থেকে আইএ পাস করেন। তিনি ঢাকা বিশ্ববিদ্যালয় থেকে ১৯৫২ সালে অর্থনীতিতে বিএ (অনার্স), ১৯৫৩ সালে এমএ এবং ১৯৫৫ সালে এলএলবি ডিগ্রি লাভ করেন। ঢাকা বিশ্ববিদ্যালয়ে অধ্যয়নকালে খোন্দকার দেলোয়ার বাহান্নর ভাষা আন্দোলনে অংশগ্রহণ করেন। তিনি ১৯৫৪ সালে পূর্ব বাংলা প্রাদেশিক পরিষদ নির্বাচনে যুক্তফ্রন্ট মনোনীত প্রার্থীর সপক্ষে নির্বাচনী প্রচারণায় অংশ নেন।
খোন্দকার দেলোয়ার হোসেন সিলেট মুরারী চাঁদ কলেজে অর্থনীতির অধ্যাপক হিসেবে তাঁর কর্মজীবন শুরু করেন। পরে তিনি মানিকগঞ্জ মহকুমা আদালতে আইন পেশায় নিয়োজিত হন।
খোন্দকার দেলোয়ার হোসেন ১৯৫৭ সালে মওলানা আবদুল হামিদ খান ভাসানীর ন্যাশনাল আওয়ামী পার্টিতে যোগ দেন এবং তখন থেকেই তাঁর সক্রিয় রাজনৈতিক জীবনের শুরু। ১৯৬৪ সালে পাকিস্তানের প্রেসিডেন্ট নির্বাচনে সম্মিলিত বিরোধীদলের (কপ) প্রার্থী ফাতেমা জিন্নাহর পক্ষে মানিকগঞ্জ মহকুমায় গঠিত ইলেকশন মনিটরিং কমিটির প্রধান ছিলেন খোন্দকার দেলোয়ার হোসেন। ১৯৬৫ সালে তিনি ন্যাশনাল আওয়ামী পার্টির মানিকগঞ্জ মহকুমা শাখার সভাপতি নির্বাচিত হন। আইনজীবী সমিতিগুলোর কোঅর্ডিনেশন কাউন্সিলের নির্বাহী কমিটির সদস্য হিসেবে তিনি ১৯৬৬ সালে ছয়দফা কর্মসূচি আন্দোলনে অংশগ্রহণ করেন। ১৯৬৯ সালে আইয়ুব বিরোধী গণআন্দোলনে তাঁর সক্রিয় ভূমিকা ছিল। তিনি ১৯৭০ সালে ন্যাশনাল আওয়ামী পার্টির মনোনীত প্রার্থী হিসেবে পাকিস্তান জাতীয় পরিষদ নির্বাচনে প্রতিদ্বন্দ্বিতা করেন। খোন্দকার দেলোয়ার হোসেন ছিলেন ১৯৭১ সালে মুক্তিযুদ্ধের একজন সংগঠক এবং তিনি মুক্তিযুদ্ধে সরাসরি অংশগ্রহণ করেন। ১৯৭১ সালের ২৫ মার্চ পাক বাহিনীর গণহত্যা শুরুর পরপরই মানিকগঞ্জে গঠিত বিপ্লবী কম্যান্ড কাউন্সিলের সদস্য ছিলেন খোন্দকার দেলোয়ার।

 খোন্দকার দেলোয়ার হোসেন
খোন্দকার দেলোয়ার হোসেন প্রেসিডেন্ট জিয়াউর রহমান কর্তৃক ১৯৭৮ সালে গঠিত জাতীয়তাবাদী গণতান্ত্রিক দলে যোগ দেন এবং দলের মানিকগঞ্জ জেলা শাখার আহবায়ক নিযুক্ত হন। ১৯৭৯ সালে বাংলাদেশ জাতীয়তাবাদী দল (বিএনপি) প্রতিষ্ঠার পর খোন্দকার দেলোয়ার হোসেন দলের মানিকগঞ্জ জেলা শাখার সভাপতি নির্বাচিত হন। ১৯৮৯ সালে পুনরায় তিনি বিএনপির মানিকগঞ্জ জেলা শাখার সভাপতি নির্বাচিত হন। ১৯৮৫ সাল থেকে তিনি ছিলেন বিএনপির জাতীয় স্ট্যান্ডিং কমিটির সদস্য।
খোন্দকার দেলোয়ার হোসেন ১৯৭৯ সালে বাংলাদেশ জাতীয়তাবাদী দলের মনোনীত প্রার্থী হিসেবে মানিকগঞ্জ-১ (ঘিওর-দৌলতপুর) নির্বাচনী এলাকা থেকে জাতীয় সংসদ সদস্য নির্বাচিত হন। তিনি বিএনপির মনোনীত প্রার্থী হিসেবে মানিকগঞ্জ-১ নির্বাচনী এলাকা থেকে পঞ্চম (১৯৯১), ষষ্ঠ (১৯৯৬), সপ্তম (১৯৯৬) ও অষ্টম (২০০১) সংসদে সদস্য নির্বাচিত হন। তিনি পঞ্চম, ষষ্ঠ ও অষ্টম জাতীয় সংসদে ক্ষমতাসীন সংসদীয় দলের চীফ হুইপ এবং সপ্তম জাতীয় সংসদে বিরোধী সংসদীয় দলের চীফ হুইপ ছিলেন। তিনি দুই মেয়াদে পার্লামেন্ট মেম্বার্স ক্লাবের সভাপতি এবং বিভিন্ন সংসদীয় কমিটির সভাপতি ও সদস্য ছিলেন।
আশির দশকের শেষদিকে হুসেইন মুহাম্মদ এরশাদের স্বৈরাচারী শাসন বিরোধী আন্দোলনে খোন্দকার দেলোয়ার হোসেনের উল্লেখযোগ্য ভূমিকা ছিল। বিএনপি নেতৃত্বাধীন সাত দলীয় মোর্চার লিয়াজোঁ কমিটির সদস্য ছিলেন তিনি। তত্ত্বাবধায়ক সরকার কর্তৃক ২০০৭ সালের ১১ জানুয়ারি জরুরি অবস্থা জারীর পর বিএনপির চেয়ারপার্সন বেগম খালেদা জিয়া ৩ সেপ্টেম্বর গ্রেফতার হন। গ্রেফতার হওয়ার প্রাক্কালে তিনি দলের মহাসচিব আবদুল মান্নান ভূইয়াকে বহিষ্কার করে তদস্থলে স্ট্যান্ডিং কমিটির সদস্য খোন্দকার দেলোয়ার হোসেনকে দলের মহাসচিব পদে নিয়োগ দান করেন। এক-এগারোর পর যখন বেগম খালেদা জিয়াসহ দলের সিনিয়র নেতৃবর্গ আটক ছিলেন, খোন্দকার দেলোয়ার হোসেন তখন অত্যন্ত সাহসিকতার সঙ্গে সঙ্কটের মোকাবেলা করে দলের ঐক্য ও অখন্ডতা অক্ষুণ্ণ রাখেন। ২০০৯ সালের ৮ ডিসেম্বর অনুষ্ঠিত দলের পঞ্চম জাতীয় কাউন্সিলের পর পুনরায় তিনি বিএনপির মহাসচিব নিযুক্ত হন।
খোন্দকার দেলোয়ার হোসেন ২০০২ সালে লন্ডনে অনুষ্ঠিত কমনওয়েলথ পার্লামেন্টারি অ্যাসোসিয়েশনের (সিপিএ) সম্মেলন, একই বছর মরক্কোর মারাকাসে অনুষ্ঠিত ইন্টার পার্লামেন্টারি ইউনিয়নের (আইপিইউ) সম্মেলন এবং টোকিওতে এশিয়ান পার্লামেন্টারি অ্যাসোসিয়েশনের (এপিএ) জনসংখ্যা ও উন্নয়ন বিষয়ক সম্মেলনে অংশগ্রহণ করেন। তিনি ব্রিটিশ হাউজ অব কমন্স ও হাউজ অব লর্ডসে ৮ সদস্যের সংসদীয় প্রতিনিধিদলের (২০০২) এবং আইপিইউর বিশেষ সম্মেলনে ৫ সদস্যের সংসদীয় প্রতিনিধি দলের নেতৃত্ব দেন (২০০২)। তিনি ২০০৩ সালে সিডনি, ক্যানবেরা, মেলবোর্ন, ডারউইন ও অস্ট্রেলিয়ার পার্থে এবং ঢাকায় অনুষ্ঠিত সিপিএর সম্মেলনে সংসদীয় প্রতিনিধি দলের নেতৃত্ব দেন। ওই বছর তিনি জেনেভায় আইপিইউর বিশেষ সম্মেলনেও যোগ দেন। ২০০৪ সালে বাংলাদেশ সংসদীয় প্রতিনিধি দলের সদস্য হিসেবে তিনি মেক্সিকোতে আইপিইউর কনভেনশন, ইংল্যান্ডে উইলটন পার্ক কনফারেন্স এবং কানাডায় সিপিএর কনভেনশনে যোগ দেন। খোন্দকার দেলোয়ার হোসেন ২০০৫ সালে নমপেনে অনুষ্ঠিত এশিয়ার জাতিসমূহের মানবাধিকার বিষয়ক ড্রাফ্ট্স কমিটির সম্মেলনে এবং দিল্লিতে অনুষ্ঠিত ভারত ও এশিয়া অঞ্চলের সিপিএ প্রতিনিধিদের কনভেনশনে বাংলাদেশ সংসদীয় প্রতিনিধি দলের নেতৃত্ব দেন। একই বছর সংসদীয় প্রতিনিধিদলের সদস্য হিসেবে তিনি ম্যানিলায় অনুষ্ঠিত আইপিইউর সম্মেলন, চীনে ন্যাশনাল পিপল্স কংগ্রেস এবং ফিজিতে অনুষ্ঠিত সিপিএর সম্মেলনে অংশগ্রহণ করেন।
খোন্দকার দেলোয়ার হোসেন বেশসংখ্যক সামাজিক সাংস্কৃতিক ও জনকল্যাণমূলক সংগঠনের সঙ্গে সংশ্লিষ্ট ছিলেন। তিনি ১৯৭৬-১৯৭৮ এবং ১৯৮৪-১৯৮৫ সালে মানিকগঞ্জ আইনজীবী সমিতির সভাপতি এবং ১৯৭৯-১৯৮১ সালে ঢাকা বিশ্ববিদ্যালয় সিনেটের সদস্য ছিলেন। তিনি ১৯৭৯ থেকে ১৯৮২ সাল পর্যন্ত বাংলাদেশ কোঅপারেটিভ ব্যাংকের পরিচালনা বোর্ডের সিনিয়র ভাইস প্রেসিডেন্ট ছিলেন। তিনি ছিলেন মানিকগঞ্জ খোন্দকার নূরুল হোসেন ল’ একাডেমীর প্রতিষ্ঠাতা ও অধ্যক্ষ। তিনি তাঁর নিজ গ্রামে প্রতিষ্ঠা করেন খোন্দকার দেলোয়ার হোসেন কলেজ এবং পাচুরিয়া মাদ্রাসা। ঘিওর ও দৌলতপুর উপজেলার সার্বিক উন্নয়নে তাঁর ব্যাপক অবদান রয়েছে।
ভাষা আন্দোলনে তাঁর সক্রিয় ভূমিকার জন্য খোন্দকার দেলোয়ার হোসেন একুশে পদকে ভূষিত হন। সিঙ্গাপুরে মাউন্ট এলিজাবেথ হাসপাতালে চিকিৎসাধীন থাকা অবস্থায় ২০১১ সালের ১৬ মার্চ তাঁর মৃত্যু হয়।  [মুয়ায্‌যম হুসায়ন খান]




হোসেন, তফাজ্জল (১৯১১-১৯৬৯)  সাংবাদিক, রাজনীতিক, দৈনিক ইত্তেফাকের সম্পাদক। মানিক মিয়া নামেই তিনি সমধিক পরিচিত। ১৯১১ সালে পিরোজপুর জেলার ভান্ডারিয়া গ্রামে তাঁর জন্ম। পিরোজপুর হাইস্কুল থেকে প্রবেশিকা এবং বরিশাল ব্রজমোহন কলেজ থেকে ১৯৩৫ সালে তিনি বি.এ পাস করেন। পিরোজপুর মহকুমা হাকিমের আদালতে সহকারী হিসেবে তার কর্মজীবন শুরু। পরবর্তী সময়ে তিনি বরিশালে জেলা জনসংযোগ কর্মকর্তা পদে নিয়োগ লাভ করেন।
বরিশালে কর্মরত থাকাকালে মানিক মিয়া হোসেন শহীদ সোহরাওয়ার্দীর আনুকূল্য লাভ করেন এবং তাঁর পরামর্শে চাকরিতে ইস্তফা দিয়ে কলকাতা যান (১৯৪৩)। সেখানে তিনি প্রাদেশিক  মুসলিম লীগ কার্যালয়ে সেক্রেটারি নিযুক্ত হন। এসময় থেকেই তিনি সরাসরি রাজনীতির সঙ্গে যুক্ত হন। ১৯৪৭ সালে তিনি এ চাকরি ছেড়ে সোহরাওয়ার্দী কর্তৃক প্রতিষ্ঠিত দৈনিক ইত্তেফাক পত্রিকার পরিচালনা বোর্ডের সেক্রেটারি পদে যোগ দেন। ১৯৪৮ সালের শেষের দিকে পত্রিকাটির প্রকাশনা বন্ধ হয়ে গেলে তিনি কলকাতা ছেড়ে ঢাকায় চলে আসেন। অতঃপর ঢাকা থেকে প্রকাশিত সাপ্তাহিক ইত্তেফাক পত্রিকার সঙ্গে যুক্ত হন (১৯৪৯) এবং ১৯৫১ সালে এ পত্রিকার সম্পাদকের দায়িত্ব গ্রহণ করেন। ১৯৫৩ সালে তাঁর সম্পাদনায় সাপ্তাহিক ইত্তেফাক দৈনিক ইত্তেফাকে রূপান্তরিত হয়।

 তফাজ্জল হোসেন
আইয়ুব খানের সামরিক শাসন বিরোধী আন্দোলনে তফাজ্জল হোসেন ও তাঁর সম্পাদনায় প্রকাশিত দৈনিক ইত্তেফাক গুরুত্বপূর্ণ ভূমিকা পালন করে। সামরিক আইন লঙ্ঘনের অভিযোগে ১৯৫৯ সালে তিনি কারারুদ্ধ হন এবং এক বছর কারাভোগ করেন। সামরিক শাসন বিরোধী ছাত্র বিক্ষোভে ইন্ধন যোগাবার অভিযোগে ১৯৬২ সালে পুনরায় তাঁকে গ্রেপ্তার করা হয়। ছয়দফা আন্দোলনের প্রতি তিনি দৃঢ় সমর্থন ব্যক্ত করেন এবং ছয়দফার মুখপত্র হিসেবে ইত্তেফাক এ আন্দোলনে গুরুত্বপূর্ণ ভূমিকা পালন করে। ১৯৬৩ সালের ১৬ জুন তিনি পুনরায় গ্রেপ্তার হন। দৈনিক ইত্তেফাকের প্রকাশনা নিষিদ্ধ ও নিউ নেশন প্রিন্টিং প্রেস বাজেয়াপ্ত করা হয়। এর ফলে তাঁর প্রতিষ্ঠিত অপর দুটি পত্রিকা ঢাকা টাইমস ও পূর্বাণী বন্ধ হয়ে যায়। গণআন্দোলনের মুখে ইত্তেফাকের প্রকাশনার ওপর বিধিনিষেধ প্রত্যাহার করা হলে ১৯৬৯ সালের ১১ ফেব্রুয়ারি পত্রিকাটি পুনঃপ্রকাশিত হয়।
মানিক মিয়া ছিলেন বস্ত্তনিষ্ঠ ও নির্ভীক সাংবাদিক। সংসদীয় গণতন্ত্র ও পূর্ব বাংলার আঞ্চলিক স্বায়ত্তশাসন প্রতিষ্ঠা এবং পাকিস্তানি শাসকগোষ্ঠীর শোষণ ও নির্যাতনের বিরুদ্ধে প্রতিরোধ সৃষ্টির লক্ষ্যে তিনি ইত্তেফাকের ‘রাজনৈতিক হালচাল’ ও পরবর্তী সময়ে ‘মঞ্চে নেপথ্যে’ উপসম্পাদকীয় কলামে ‘মোসাফির’ ছদ্মনামে নিয়মিত রাজনৈতিক নিবন্ধ লিখতে শুরু করেন।
ষাটের দশকে বাঙালি জাতিসত্তা বিকাশের আন্দোলনে মানিক মিয়া ছিলেন অন্যতম পৃষ্ঠপোষক। ১৯৬১ সালে প্রতিক্রিয়াশীল গোষ্ঠী রবীন্দ্র জন্মশতবার্ষিকী পালনের বিরোধিতা করলে তিনি তীব্র প্রতিবাদ জানান এবং রবীন্দ্র জন্মশতবার্ষিকী উদযাপন কমিটির সদস্য হিসেবে শতবার্ষিকী পালনে অগ্রণী ভূমিকা রাখেন। তিনি ছিলেন অসাম্প্রদায়িক শোষণহীন সমাজব্যবস্থায় বিশ্বাসী। ১৯৬৪ সালে ‘হযরত বাল’ (মহানবীর কথিত কেশ)-কে উপলক্ষ করে কাশ্মীরে সৃষ্ট দাঙ্গা ঢাকায় ছড়িয়ে পড়লে তিনি তা প্রতিরোধে সাহসী ভূমিকা রাখেন। তিনি ছিলেন দাঙ্গা প্রতিরোধ কমিটির সভাপতি।
তফাজ্জল হোসেন ১৯৫২ সালে চীনে অনুষ্ঠিত এশিয়া ও প্রশান্ত মহাসাগরীয় শান্তি সম্মেলনে যোগদান করেন। ১৯৬৩ সালে আন্তর্জাতিক প্রেস ইনস্টিটিউটের পাকিস্তান শাখার প্রেসিডেন্ট নির্বাচিত হন। সরকারি উদ্যোগে গঠিত পাকিস্তান প্রেস কোর্ট অব অনার-এর সেক্রেটারি এবং পাকিস্তান ইন্টারন্যাশনাল এয়ারওয়েজ-এর পরিচালক হিসেবেও (১৯৫৬-৫৮) তিনি দায়িত্ব পালন করেন। তাঁর উল্লেখযোগ্য গ্রন্থ পাকিস্তানী রাজনীতির বিশ বছর এবং নির্বাচিত ভাষণ ও নিবন্ধ। তাঁরই স্মৃতিতে ঢাকার শেরে বাংলা নগরে মানিক মিয়া এভিনিউর নামকরণ করা হয়। মানিক মিয়া ১৯৬৯ সালের ১ জুন পাকিস্তানের রাওয়ালপিন্ডিতে মৃত্যুবরণ করেন।  [মোঃ হাফিজুর রহমান]




হোসেন, নওয়াব মুশাররফ (১৮৭১-১৯৬৬)  আইনজীবী, রাজনৈতিক নেতা। তিনি ১৮৭১ সালে কুমিল্লা জেলার চৌদ্দগ্রাম উপজেলাধীন চেওরা গ্রামের কাজী পরিবারে জন্মগ্রহণ করেন। তাঁর পিতা কাজী মুকাররম আলী ছিলেন কুমিল্লা জজকোর্টের একজন উকিল।

 নওয়াব মুশাররফ হোসেন
মুশাররফ হোসেন ১৮৯৯ সালে হুগলি কলেজ হতে বি.এ পাস করেন এবং  কলকাতা বিশ্ববিদ্যালয় হতে বি.এল ডিগ্রি অর্জন করেন। বৈবাহিকসূত্রে জলপাইগুড়ির এক চা-বাগানের মালিক হন। তিনি জলপাইগুড়ি জেলা বারে যোগদান করেন এবং জলপাইগুড়ি মিউনিসিপ্যালিটির ভাইস-চেয়ারম্যান হিসেবে বেশ কয়েক বছর কাজ করেন।
১৯১৮ সালে প্রথম বারের মতো  বঙ্গীয় আইন পরিষদের সদস্য নির্বাচিত হয়ে তিনি নিজেকে একজন দক্ষ পার্লামেন্টারিয়ান হিসেবে প্রতিষ্ঠিত করতে সক্ষম হন। তিনি একাধারে ১৯২৩ হতে ১৯৩৬ সাল পর্যন্ত বঙ্গীয় কাউন্সিলের সদস্য নির্বাচিত হন এবং আইন পরিষদের ভেতর ও বাইরে মুসলিম স্বার্থ সংরক্ষণের জন্য চেষ্টা করেন।  বেঙ্গল প্যাক্ট এর একটি ধারাকে অর্থাৎ সরকারি চাকরিতে শূন্য পদগুলির শতকরা ৫৫টি পদ মুসলমানদের দ্বারা পূরণ করার বিষয়টি অনতিবিলম্বে কার্যকর করার জন্য ১৯২৪ সালে বঙ্গীয় আইন পরিষদে তিনি একটি প্রস্তাব উত্থাপন করেন। কিন্তু আইন পরিষদের কতিপয় হিন্দু নেতার ঘোর বিরোধিতার কারণে অনির্দিষ্টকালের জন্য সরকার কর্তৃক সিদ্ধান্তটি স্থগিত করা হয়। মুশাররফ হোসেন ১৯২৭ সালে বাংলা সরকারের শিক্ষামন্ত্রী হন এবং ওই সময়ে তিনি বঙ্গীয় আইন পরিষদে অবৈতনিক প্রাথমিক শিক্ষা বিল পাস করিয়ে নেন। তিনি বেঙ্গল ইউনাইটেড মুসলিম পার্টির সহ-সভাপতি ছিলেন।
মুশাররফ হোসেন ১৯৩৬ সালের ডিসেম্বর মাসের সাধারণ নির্বাচনে একজন স্বতন্ত্র প্রার্থী হিসেবে বিনা প্রতিদ্বন্দ্বিতায় বঙ্গীয় আইন পরিষদের সদস্য নির্বাচিত হন এবং এর পরই তিনি অল-ইন্ডিয়া মুসলিম লীগে যোগদান করেন। ১৯৩৭ হতে ১৯৪১ পর্যন্ত তিনি আইন ও বিচার বিভাগীয় মন্ত্রী হিসেবে দায়িত্ব পালন করেন। তিনি পুনরায় ১৯৪৩ হতে ১৯৪৫ সাল পর্যন্ত বাংলা সরকারের মন্ত্রীর পদ অলংকৃত করেন।  মুশাররফ হোসেন পাকিস্তান আন্দোলনে সক্রিয়ভাবে অংশগ্রহণ করেন। তবে দেশ বিভাগের পর তিনি পাকিস্তানে অভিবাসন করেননি। তবে  পশ্চিমবঙ্গের বিধান সভার সদস্য হিসেবে তিনি দীর্ঘকাল রাজনীতিতে যুক্ত থাকেন।
বিত্তশালী মুশাররফ হোসেন একজন দানশীল ব্যক্তি ছিলেন। তিনি তাঁর নিজ গ্রাম চেওরাতে একটি উচ্চ ইংরেজি বিদ্যালয় স্থাপন করে তাঁর স্ত্রীর নামে তার নামকরণ করেন ‘ফয়জুন্নেসা উচ্চ ইংরেজি বিদ্যালয়’। তিনি স্কুলের নামে দশ একর জমি ও নগদ ৫০,০০০ টাকা দান করেন। তিনি ১৯২১ সালে নবপ্রতিষ্ঠিত  ঢাকা বিশ্ববিদ্যালয়ের ছাত্র-ছাত্রীদের জন্য কতগুলি বৃত্তি প্রদান করেন। ১৯২৬ সালে কলকাতা ইসলামিয়া কলেজ প্রতিষ্ঠায় তিনি সক্রিয় ভূমিকা পালন করেন। তিনি জলপাইগুড়ি ও পশ্চিম বঙ্গের বিভিন্ন স্থানের স্কুল-মাদ্রাসার জন্য বিপুল আর্থিক সহায়তা প্রদান করেন। জনকল্যাণে তাঁর অবদানের স্বীকৃতিস্বরূপ সরকার  প্রথমে তাঁকে ‘খান বাহাদুর’ উপাধি এবং ১৯২৬ সালে ‘নওয়াব’ উপাধিতে ভূষিত করে। নওয়াব মুশাররফ হোসেন ১৯৬৬ সালের ১৫ নভেম্বর জলপাইগুড়িতে মারা যান।  [মুহম্মদ আবদুস সালাম]




হোসেন, বেলায়েত (১৮৮৭-১৯৮৪)  ইসলামি চিন্তাবিদ ও শিক্ষাবিদ। তিনি ১৯০৫ সালে বীরভূম থেকে ঢাকায় আসেন। ১৯০৯ সালে তিনি জামাত-ই-উলা এবং ১৯১৩ সালে কামিল পরীক্ষায় উত্তীর্ণ হন। তিনি ১৯১৩ সালে ঢাকা মোহসিনিয়া মাদ্রাসায়, ১৯২২ সালে চট্টগ্রাম মাদ্রাসায়, ১৯২৬ সালে কলকাতা আলীয়া মাদ্রাসায় শিক্ষকতা করেন এবং ১৯৪৭ সালে শিক্ষকতা পেশা থেকে অবসর গ্রহণ করেন। ইসলামি শিক্ষায় তাঁর গভীর পান্ডিত্যের জন্য ১৯৩৩ সালে ভারত সরকার তাঁকে ‘শামসুল উলামা’ উপাধিতে ভূষিত করেন।  [এ.বি.এম সাইফুল ইসলাম সিদ্দিকী]




 মীর মশাররফ হোসেন
হোসেন, মীর মশাররফ (১৮৪৭-১৯১২)  ঔপন্যাসিক, নাট্যকার, প্রাবন্ধিক। ১৮৪৭ সালের ১৩ নভেম্বর কুষ্টিয়া জেলার লাহিনীপাড়ায় তাঁর জন্ম। পিতা মীর মোয়াজ্জেম হোসেন ছিলেন জমিদার। নিজগৃহে মুনশির নিকট আরবি ও ফারসি শেখার মাধ্যমে মশাররফ হোসেনের লেখাপড়ার  হাতেখড়ি হয়। পরে পাঠশালায় গিয়ে তিনি বাংলা ভাষা শেখেন। তাঁর প্রাতিষ্ঠানিক শিক্ষা শুরু হয় কুষ্টিয়া স্কুলে। পরে তিনি কৃষ্ণনগর কলেজিয়েট স্কুলে পঞ্চম শ্রেণী পর্যন্ত অধ্যয়ন করে কলকাতার কালীঘাট স্কুলে ভর্তি হন; কিন্তু লেখাপড়া আর বেশি দূর অগ্রসর হয়নি।
কর্মজীবনের শুরুতে মশাররফ হোসেন পিতার জমিদারি দেখাশুনা করেন। পরে তিনি ফরিদপুর নবাব এস্টেটে চাকরি নেন এবং ১৮৮৫ সালে দেলদুয়ার এস্টেটের ম্যানেজার হন। এক সময় এ চাকরি ছেড়ে তিনি লাহিনীপাড়ায় প্রত্যাবর্তন করেন এবং পরে ভাগ্যান্বেষণে কলকাতায় গিয়ে ১৯০৩-০৯ পর্যন্ত অবস্থান করেন।
মশাররফ হোসেন ছাত্রাবস্থায়  সংবাদ প্রভাকর (১৮৩১) ও কুমারখালির  গ্রামবার্তা প্রকাশিকা-র (১৮৬৩) মফঃস্বল সংবাদদাতার দায়িত্ব পালন করেন। এখানেই তাঁর সাহিত্যজীবনের শুরু। গ্রামবার্তার সম্পাদক  কাঙাল হরিনাথ ছিলেন তাঁর সাহিত্যগুরু। পরে তাঁর দ্বিতীয়া স্ত্রী বিবি কুলসুমও এক্ষেত্রে বিরাট অবদান রাখেন। মশাররফ আজিজননেহার (১৮৭৪) ও হিতকরী (১৮৯০) নামে দুটি পত্রিকাও সম্পাদনা করেন। মীর মোশাররফ ছিলেন বঙ্কিমযুগের অন্যতম প্রধান গদ্যশিল্পী ও উনিশ শতকের বাঙালি মুসলমান সাহিত্যিকদের পথিকৃৎ।
বঙ্কিমচন্দ্রের দুর্গেশনন্দিনী (১৮৬৫) উপন্যাস প্রকাশিত হওয়ার চার বছর পর মশাররফের প্রথম উপন্যাস রত্নবতী (১৮৬৯) প্রকাশিত হয়। এরপর তিনি একে একে কবিতা, উপন্যাস, নাটক, প্রবন্ধ, আত্মজীবনী, পাঠ্যপুস্তক ইত্যাদি বিষয়ে বহু গ্রন্থ রচনা করেন। তাঁর অন্যান্য উল্লেখযোগ্য রচনা হলো: গোরাই-ব্রিজ অথবা গৌরী-সেতু (১৮৭৩), বসন্তকুমারী নাটক (১৮৭৩), জমিদার দর্পণ (১৮৭৩), এর উপায় কি (১৮৭৫), বিষাদ-সিন্ধু (১৮৮৫-১৮৯১), সঙ্গীত লহরী (১৮৮৭), গো-জীবন (১৮৮৯), বেহুলা গীতাভিনয় (১৮৯৮), উদাসীন পথিকের মনের কথা (১৮৯০), তহমিনা (১৮৯৭), টালা অভিনয় (১৮৯৭), নিয়তি কি অবনতি (১৮৮৯), গাজী মিয়াঁর বস্তানী (১৮৯৯), মৌলুদ শরীফ  (১৯০৩), মুসলমানদের বাঙ্গালা শিক্ষা (দুই ভাগ ১৯০৩, ১৯০৮), বিবি খোদেজার বিবাহ (১৯০৫), হযরত ওমরের ধর্মজীবন লাভ (১৯০৫), মদিনার গৌরব (১৯০৬), বাজীমাৎ (১৯০৮), আমার জীবনী (১৯০৮-১৯১০), আমার জীবনীর জীবনী বিবি কুলসুম (১৯১০) ইত্যাদি। তাঁর অমর কীর্তি বিষাদ-সিন্ধু উপন্যাসে কারবালার বিষাদময় ঐতিহাসিক কাহিনী বিবৃত হয়েছে। তবে অনেক ঘটনা ও চরিত্র সৃষ্টিতে উপন্যাসসুলভ কল্পনার আশ্রয়ও নেওয়া হয়েছে। তাঁর জমিদার দর্পণ নাটকটি ১৮৭২-৭৩ সালে সিরাজগঞ্জে সংঘটিত কৃষক-বিদ্রোহের পটভূমিকায় রচিত।
মশাররফ হোসেন গতিশীল গদ্য রচনায় সিদ্ধহস্ত ছিলেন। নাটক ও আত্মজৈবনিক উপন্যাসগুলিতে তিনি সমকালীন সমাজের অসঙ্গতি ও সমস্যার ওপর তীক্ষ্ণ কটাক্ষপাত করেন। তিনি সাম্প্রদায়িক মনোভাব থেকে মুক্ত ছিলেন। উদার দৃষ্টিকোণ থেকে ‘গোকুল নির্মূল আশঙ্কা’ প্রবন্ধ লিখে তিনি স্বসমাজ কর্তৃক নিগৃহীত হন। তিনি বঙ্গীয় সাহিত্য পরিষদের সঙ্গে যুক্ত ছিলেন। ১৯১২ সালে তাঁর মৃত্যু হয় এবং পদমদীতে তিনি সমাহিত হন। [বিমল গুহ]




হোসেন, মোহাম্মদ আনোয়ার (১৯৪৮-১৯৭১)  সামরিক কর্মকর্তা, শহীদ মুক্তিযোদ্ধা। মোহাম্মদ আনোয়ার হোসেন ১৯৪৮ সালের ৫ মে চাঁদপুরের শাহরাস্তি থানার সোনাপুর গ্রামে জন্মগ্রহণ করেন। পিতা মোঃ আবদুল হক ছিলেন পুলিশ কর্মকর্তা। মাতা নূরজাহান বেগম। আনোয়ার হোসেন ফৌজদারহাট ক্যাডেট কলেজ থেকে ১৯৬৫ সালে মাধ্যমিক এবং ১৯৬৭ সালে উচ্চ মাধ্যমিক পাস করেন। এরপর সেনা বৃত্তির অধীনে ইস্ট পাকিস্তান ইউনিভার্সিটি অব ইঞ্জিনিয়ারিং অ্যান্ড টেকনোলজিতে এক বছর অধ্যয়নের পর পাকিস্তান সেনাবাহিনীতে যোগ দেন। তিনি পাকিস্তানের কাকুল মিলিটারী একাডেমী থেকে ১৯৭০ সালের ২৯ মার্চ সেকেন্ড লেফটেন্যান্ট হিসেবে কমিশন লাভ করেন। তাঁকে ১ম ইস্টবেঙ্গল রেজিমেন্টে পোস্টিং দেয়া হয়।
১৯৭১ সালের মার্চ মাসে যশোরের ১০৭ পদাতিক ব্রিগেডের অধীনস্ত ১ম ইস্টবেঙ্গল রেজিমেন্টটি পার্শ্ববর্তী জগদিশপুরে প্রশিক্ষণরত ছিল। ২৯ মার্চ তাদের জরুরি বার্তা পাঠিয়ে ব্রিগেড হেডকোয়ার্টারে ফিরিয়ে আনা হয়। ৩০ মার্চ পশ্চিম পাকিস্তানি ব্রিগেড কমান্ডার ব্রিগেডিয়ার আবদুর রহিম দুররানি বেঙ্গল রেজিমেন্টকে নিরস্ত্র করার নির্দেশ দেন। ২৫ বেলুচ রেজিমেন্ট এবং ৩ এফএফ রেজিমেন্টের সৈন্যরা বেঙ্গল রেজিমেন্টকে নিরস্ত্র করতে গেলে লেফটেন্যান্ট হাফিজউদ্দিন আহমদ এবং সেকেন্ড লেফটেন্যান্ট মোহাম্মদ আনোয়ার হোসেনের নেতৃত্বে বাঙালি সৈন্যরা বিদ্রোহ ঘোষণা করে। তারা পাকিস্তানি সৈন্যদের বিরুদ্ধে প্রতিরোধ গড়ে তোলে এবং সেনানিবাস থেকে বের হয়ে আসে। যশোর সেনানিবাসে দুই পক্ষের মুখোমুখি যুদ্ধে আনোয়ার হোসেন পাকিস্তানি সৈন্যদের গুলিতে নিহত হন।
আনোয়ার হোসেনের সাহসিকতা এবং ১ম ইস্ট বেঙ্গল রেজিমেন্টের সৈন্যদের নিরাপত্তায় বীরত্বপূর্ণ অবদানের জন্য বাংলাদেশ সরকার তাঁকে ‘বীরউত্তম’ খেতাবে ভূষিত করে। তাঁর নামানুসারে ঢাকা সেনানিবাসের একটি শিক্ষা প্রতিষ্ঠানের নামকরণ হয়েছে ‘শহীদ বীরউত্তম লে. আনোয়ার গার্লস স্কুল ও কলেজ’।  [কেয়া হায়দার]




 মোহাম্মদ মোয়াজ্জেম হোসেন
হোসেন, মোহাম্মদ মোয়াজ্জেম (১৯৩২-১৯৭১)  শিক্ষাবিদ, শহীদ বুদ্ধিজীবী। জন্ম ১৯৩২ সালের ১ ডিসেম্বর বাগেরহাট সদর থানার বাদোখালী গ্রামে। পিতা মোহাম্মদ আবদুল গণি মোল্লা এবং মাতা চাঁদ বড়ু বিবি। মোয়াজ্জেম হোসেন ফকিরহাটের কাজদিয়া হাই মাদ্রাসা থেকে ১৯৪৮ সালে হাই মাদ্রাসা পাস, বাগেরহাট পি.সি কলেজ থেকে ১৯৫০ সালে আই.এ এবং ১৯৫২ সালে বি.এ পাস করেন। ১৯৫৪ সালে তিনি ঢাকা বিশ্ববিদ্যালয় থেকে অর্থনীতিতে এম.এ ডিগ্রি লাভ করেন।
মোয়াজ্জেম হোসেন ১৯৫৪ সালে বাগেরহাটের চিতলমারী হাইস্কুলে প্রধান শিক্ষক হিসেবে কর্মজীবন শুরু করেন। ১৯৫৫ সালে তিনি বাগেরহাট পি.সি কলেজে অর্থনীতির প্রভাষক পদে যোগ দেন। ১৯৭১ সালে তিনি পি.সি কলেজের অর্থনীতি বিভাগের প্রধান হিসেবে কর্মরত ছিলেন।
মুক্তিযুদ্ধ শুরু হলে মোয়াজ্জেম হোসেন একজন সংগঠকের ভূমিকায় অবতীর্ণ হন। তিনি বাগেরহাটে স্থানীয় যুবকদের সংগঠিত করে প্রতিরোধ যুদ্ধে অংশ নেন এবং পরে তাঁর দল নিয়ে শরণার্থীদের নিরাপদ ভারত গমনে সহায়তা করেন। তিনি বাগেরহাটের বিভিন্ন এলাকা থেকে তরুণদের সংগঠিত করে প্রশিক্ষণের জন্য ভারতে প্রেরণ করেন। নিজেও তিনি ভারত থেকে প্রশিক্ষণ গ্রহণ করেন। অক্টোবরে তাঁকে ৯নং সেক্টরে সুবেদার তাজুল ইসলামের নেতৃত্বে বাগেরহাট সাব-সেক্টরের প্রশাসনিক কর্মকর্তা এবং সংগঠকের দায়িত্ব দেয়া হয়। তিনি মাধবকাঠি ও পানিঘাটের যুদ্ধে অংশগ্রহণ করেন। ২৮ অক্টোবর রাতে বাদোখালী ক্যাম্প থেকে বাড়ি ফেরার পথে স্বাধীনতা বিরোধীদের গুলিতে তিনি নিহত হন।
মোয়াজ্জেম হোসেন অর্থনীতি বিষয়ে কয়েকটি গ্রন্থ রচনা করেন। এদের মধ্যে রয়েছে Essentials of Banking, Hand Book of Economics, ফলিত অর্থনীতি, পাকিস্তানের অর্থনীতি, অর্থনীতি তত্ত্ব, সরল ব্যাংক ব্যবস্থা। এছাড়া তিনি বাদোখালী মাদ্রাসা প্রতিষ্ঠাসহ বিভিন্ন জনকল্যাণমূলক কাজে জড়িত ছিলেন।
১৯৯৭ সালের ১৪ ডিসেম্বর শহীদ বুদ্ধিজীবী দিবসে গণপ্রজাতন্ত্রী বাংলাদেশ সরকারের ডাকবিভাগ তাঁর নামে স্মারক ডাকটিকিট এবং সংক্ষিপ্ত জীবনী প্রকাশ করে। মুক্তিযুদ্ধ ও শিক্ষাক্ষেত্রে তাঁর অবদানের জন্য তাঁকে রুমা স্মৃতি পদক ১৯৯৭ (মরণোত্তর) এবং বিশ্ব বাঙালি সম্মেলন পুরস্কার ২০০১ (মরণোত্তর) প্রদান করা হয়। তাঁর স্মৃতি রক্ষার্থে ১৯৯৫ সালে বাগেরহাটে প্রতিষ্ঠিত হয়েছে শহীদ অধ্যাপক মোয়াজ্জেম ফাউন্ডেশন।  [এ.টি.এম যায়েদ হোসেন]




হোসেন, মোহাম্মদ শরীফ (১৯৩৪-২০০৭)  শিক্ষাবিদ, সমাজ সংস্কারক। ১৯৩৪ সালের ১ জানুয়ারি যশোর জেলা শহরের নিকটবর্তী খড়কি গ্রামে এক সম্ভ্রান্ত মুসলিম পরিবারে জন্মগ্রহণ করেন। তিনি ছিলেন পিতা শফিউদ্দীন আহমদ এবং মাতা মেহেরুন্নেছা খাতুন-এর একমাত্র সন্তান।

 মোহাম্মদ শরীফ হোসেন
মোহাম্মদ শরীফ হোসেন ১৯৪৯ সালে যশোর জিলা স্কুল থেকে প্রথম বিভাগে ম্যাট্রিক এবং ১৯৫১ সালে মাইকেল মধুসূদন কলেজ থেকে প্রথম বিভাগে আই.এ পাস করেন। ১৯৫৩ সালে একই কলেজ থেকে বি.এ পাস করেন। তিনি ১৯৫৬ সালে ঢাকা বিশ্ববিদ্যালয় থেকে ইসলামের ইতিহাস ও সংস্কৃতি বিভাগ থেকে এম.এ পরীক্ষায় প্রথম শ্রেণিতে প্রথম স্থান লাভ করেন।
ছাত্রাবস্থায় মোহাম্মদ শরীফ হোসেন মুসলিম ছাত্রলীগ ও পাকিস্তান আন্দোলনের সংগে সম্পৃক্ত হন। তিনি ১৯৪৮ ও ১৯৫২ সালে প্রত্যক্ষভাবে ভাষা-আন্দোলনের সঙ্গে যুক্ত হন এবং তিনি কয়েকবার কারাবন্দি হন। ১৯৫৬-৫৭ সালে তিনি যশোর জেলা আওয়ামী লীগ-এর দপ্তর সম্পাদক এবং ১৯৫৮ সালে যশোর ন্যাশনাল আওয়ামী পার্টির প্রতিষ্ঠাতা সম্পাদক হন। ১৯৬২ সালে মোহাম্মদ শরীফ হোসেন মাইকেল মধুসূদন কলেজে প্রভাষক হিসেবে যোগদান করেন এবং ১৯৭৫ সাল পর্যন্ত কর্মরত থাকেন। 
১৯৬৩-৮৩ সাল পর্যন্ত তিনি যশোর পাবলিক লাইব্রেরির (বর্তমানে যশোর ইনস্টিটিউট পাবলিক লাইব্রেরি) সম্পাদক ছিলেন। ১৯৬৭ সালে তিনি সর্বপ্রথম যশোরে বইমেলা প্রবর্তন করেন। তিনি বিভিন্ন শিক্ষাঙ্গনে বই মেলার আয়োজন করেন এবং দরিদ্র ও মেধাবী ছাত্রদের জন্য বই ব্যাংক গড়ে তোলেন। গ্রামাঞ্চলে তিনি সাধারণ মানুষকে ভ্রাম্যমাণ পাঠকেন্দ্রের মাধ্যমে বই পড়তে আগ্রহী করে তোলেন। মোহাম্মদ শরীফ হোসেন যশোর পাবলিক লাইব্রেরির সম্পাদক থাকাকালে অনেক দুষ্প্রাপ্য পান্ডুলিপি সংগ্রহ করেন। তালপাতায় লেখা অনেক পান্ডুলিপি এখনও সংরক্ষিত আছে। ১৯৬৭ সালে যশোর জেলা কৃষক সমিতির কর্মকান্ডে তিনি সক্রিয় অংশগ্রহণ করেন। এ জন্য তাঁকে দীর্ঘদিন কারাভোগ করতে হয়।
শরীফ হোসেন ১৯৬৮ সালে সম্পূর্ণ বেসরকারি উদ্যোগে যশোরে প্রথম নৈশবিদ্যালয় প্রতিষ্ঠা করে গণশিক্ষার উদ্যোগ গ্রহণ করেন। তিনি কয়েকটি মাধ্যমিক ও প্রাইমারি স্কুলও প্রতিষ্ঠা করেন। তিনি খড়কির পীর শাহ আব্দুল মতিন ও অধ্যক্ষ আবদুল হাই-এর সহযোগিতায় যশোরের খড়কি এলাকায় আঞ্জুমানে খালেকিয়া ও লিল্লাহ ট্রাস্ট নামে একটি এতিমখানা প্রতিষ্ঠা করেন। এই এতিমখানা প্রতিষ্ঠায় তিনি নিজের ৫ বিঘা জমি দান করেন। মোট ১১ বিঘা জমির উপর প্রতিষ্ঠিত তিনতলা ভবন নিয়ে এতিমখানা। এ ভবনে রয়েছে ১৪টি ফ্লাট এবং অফিস রুম। ফ্ল্যাট থেকে প্রতি মাসে ভাড়া বাবদ আয় হয় ৩০/৩৫ হাজার টাকা। এখানে বর্তমানে ১১০ জন এতিম ছেলে থাকে। তাদের থাকা-খাওয়া, লেখাপড়া, শিক্ষা এবং চিকিৎসার সব ব্যয় কর্তৃপক্ষ বহন করে।
১৯৭১ সালে পাকিস্তান সরকার তাঁকে গ্রেপ্তার করে রাষ্ট্রবিরোধিতার কারণ দেখিয়ে মৃত্যুদন্ডাদেশ প্রদান করে। ৭ ডিসেম্বর যশোর জেলা পাকবাহিনীর কবল থেকে মুক্ত হলে তিনি মুক্তি লাভ করেন।
১৯৭৫-৮৩ সালে খুলনায় সরকারি ব্রজলাল কলেজে অধ্যাপক এবং ১৯৮৯-৯০ সালে যশোরে মাইকেল মধুসূদন কলেজের অধ্যক্ষের দায়িত্ব পালন করেন। ১৯৯১ সালে তিনি অবসর গ্রহণ করেন।
১৯৯৪ সালে মোহাম্মদ শরীফ হোসেন নিজের বাড়ীর সামনে ‘সন্দীপন’ প্রতিষ্ঠা করেন। এটি একটি সমবায়ী, অরাজনৈতিক, অসাম্প্রদায়িক এবং অবাণিজ্যিক সংস্থা। এখানে ৪৬ জন এতিম মেয়ে রয়েছে। এদের থাকা-খাওয়া, শিক্ষা, চিকিৎসা ও অন্যান্য ব্যয় সন্দীপন কর্তৃপক্ষ বহন করে থাকে। ৫ বছর থেকে শুরু করে ১৬ বছর বয়সের এতিম মেয়েরা এখানে বসবাস করে। হোম সাপোর্টের মাধ্যমে সন্দীপন ১৫ জন এতিমকেও লালনপালন করে। এ ছাড়া সন্দীপন ভবনে ৭০/৭৫ জন কলেজ ছাত্রী স্বল্প সিট ভাড়ায় থেকে বাইরে লেখাপড়া করছে। সন্দীপনের এ অংশের নাম ‘নারী উন্নয়ন কেন্দ্র’। এই কেন্দ্রের মাধ্যমে স্থায়ী ও ভ্রাম্যমাণ দর্জিবিজ্ঞান প্রশিক্ষণের ব্যবস্থা রয়েছে। এ ছাড়া গরিব, অসহায় ও দুস্থ মহিলাদের ৩ মাসের প্রশিক্ষণ দেওয়া হয়ে থাকে। সন্দীপনের অপর একটি প্রকল্প হলো কোচিং সেন্টার। যশোরের বিভিন্ন গ্রামেগঞ্জে ৫২টি কোচিং সেন্টার রয়েছে। এখানে দুস্থ ও গরিব ছেলেমেয়েদের বিনা বেতনে লেখাপড়া শেখানো হয়ে থাকে।
সন্দীপন কীটনাশকমুক্ত ফসল উৎপাদন করে কৃষিক্ষেত্রে উন্নয়ন ঘটানোর প্রয়াস চালিয়ে যাচ্ছে। শরীফ হোসেন দূষিত ফসল থেকে সাধারণ মানুষকে বাঁচাবার জন্যে এ প্রকল্প গড়ে তোলেন। গ্রামে গ্রামে মসজিদে মসজিদে মিটিং করে ফসলদূষণ সম্পর্কে কৃষকদের সচেতন করা হয়। তিনি শ্রমজীবী নারী বিশেষ করে গৃহকর্মী নারীর ছেলেমেয়েদের লেখাপড়ার জন্য ঢাকায় গড়ে তোলেন দিবাযত্ন কেন্দ্র। এই দিবাযত্ন কেন্দ্রে সকাল ৮টা থেকে বিকেল ৫টা পর্যন্ত ৬০টি  শিশুকে রাখা হয়। এদের খরচ দিবাযত্ন কেন্দ্র বহন করে।
বাংলাদেশ সরকার মোহাম্মদ শরীফ হোসেনকে ‘একুশে পদক’ প্রদান করেন। ২০০৪ সালের ৪ ফেব্রুয়ারি তাঁর মৃত্যু হয় এবং খড়কির পারিাবারিক কবরস্থানে তাঁকে সমাহিত করা হয়।  [আনোয়ারুল করিম]




হোসেন, রোকেয়া সাখাওয়াৎ (১৮৮০-১৯৩২)  সাহিত্যিক, শিক্ষাব্রতী, সমাজসংস্কারক এবং নারী জাগরণ ও নারীর অধিকার আন্দোলনের অন্যতম পথিকৃৎ। ১৮৮০ সালের ৯ ডিসেম্বর রংপুর জেলার মিঠাপুকুর থানার অন্তর্গত পায়রাবন্দ ইউনিয়নে এক সম্ভ্রান্ত মুসলিম জমিদার পরিবারে তিনি জন্মগ্রহণ করেন। তাঁর পিতা জহীরুদ্দীন মোহাম্মদ আবু আলী হায়দার সাবের এবং মাতা রাহাতুন্নেসা সাবেরা চৌধুরানী। রোকেয়ার পূর্বপুরুষগণ মুগল আমলে উচ্চ সামরিক এবং বিচার বিভাগীয় পদে নিয়োজিত ছিলেন। বিয়ের পরে তাঁর নাম হয় রোকেয়া সাখাওয়াৎ হোসেন। তবে তিনি বেগম রোকেয়া নামেই সমধিক পরিচিত ছিলেন।
বেগম রোকেয়ার পিতা জহীরুদ্দীন মোহাম্মদ আবু আলী হায়দার সাবের আরবি, উর্দু, ফারসি, বাংলা, হিন্দি এবং ইংরেজি ভাষায় পারদর্শী ছিলেন। কিন্তু মেয়েদের শিক্ষার ব্যাপারে তিনি ছিলেন রক্ষণশীল। রোকেয়ার বড় দু’ভাই  মোহাম্মদ ইব্রাহীম আবুল আসাদ সাবের ও খলিলুর রহমান আবু যায়গাম সাবের ছিলেন বিদ্যানুরাগী। তাঁরা কলকাতার সেন্ট জেভিয়ার্স কলেজে অধ্যয়ন করেন। ফলে ইংরেজি শিক্ষা ও সভ্যতার সঙ্গে তাঁদের পরিচয় ঘটে এবং তা তাঁদের চিন্তাচেতনাকে প্রভাবিত করে। রোকেয়ার বড় বোন করিমুন্নেসা ছিলেন বিদ্যোৎসাহী ও সাহিত্যানুরাগী। সামাজিক প্রতিবন্ধকতার কারণে প্রাতিষ্ঠানিক শিক্ষা না পেলেও ভাইদের সহায়তায় তিনি বাড়িতে পড়াশোনার সুযোগ লাভ করেন। সামাজিক ও পারিবারিক বিষয় নিয়ে রচিত তাঁর কবিতা সমকালীন সংবাদপত্রে প্রকাশিত হয়। বেগম রোকেয়ার শিক্ষালাভ, সাহিত্যচর্চা এবং সামগ্রিক মূল্যবোধ গঠনে বড় দু’ভাই ও বোন করিমুন্নেসার যথেষ্ট অবদান ছিল।

 রোকেয়া সাখাওয়াৎ হোসেন
রোকেয়া যে সামাজিক পরিমন্ডলে বেড়ে ওঠেন, সেখানে মুসলমান মেয়েদের গৃহের অর্গলমুক্ত হয়ে প্রাতিষ্ঠানিক শিক্ষালাভের কোনো সুযোগ ছিল না। পাঁচ বছর বয়সে মায়ের সঙ্গে কলকাতায় বসবাস করার সময় একজন মেম শিক্ষয়িত্রীর নিকট তিনি কিছুদিন লেখাপড়ার সুযোগ পেয়েছিলেন। কিন্তু সমাজ ও আত্মীয়স্বজনদের ভ্রুকুটির জন্য তাও বন্ধ করে দিতে হয়। তবু রোকেয়া দমে যাননি। বড় ভাই-বোনদের সমর্থন ও সহায়তায় তিনি বাংলা ও ইংরেজি দুই ভাষাই ভালভাবে আয়ত্ত করেন।
১৮৯৮ সালে রোকেয়ার বিয়ে হয় বিহারের ভাগলপুর নিবাসী উর্দুভাষী সৈয়দ সাখাওয়াৎ হোসেনের সঙ্গে। তিনি ছিলেন ডেপুটি ম্যাজিস্ট্রেট, তদুপরি সমাজসচেতন, কুসংস্কারমুক্ত এবং প্রগতিশীল দৃষ্টিভঙ্গিসম্পন্ন। রোকেয়ার জীবনে স্বামী সাখাওয়াৎ হোসেনের প্রভাব ছিল সুদূরপ্রসারী এবং অত্যন্ত গুরুত্বপূর্ণ। তাঁর সাহচর্যে এসেই রোকেয়ার জ্ঞানচর্চার পরিধি বিস্তৃত হয়। উদার ও মুক্তমনের অধিকারী স্বামীর উৎসাহ ও সহযোগিতায় রোকেয়া দেশি-বিদেশি লেখকদের রচনার সঙ্গে নিবিড়ভাবে পরিচিত হন এবং ক্রমশ ইংরেজি ভাষায় দক্ষতা অর্জন করেন। তাঁর সাহিত্যচর্চার সূত্রপাতও ঘটে স্বামীর অনুপ্রেরণায়। তবে রোকেয়ার বিবাহিত জীবন বেশিদিন স্থায়ী হয়নি। ১৯০৯ সালের ৩ মে সাখাওয়াৎ হোসেন মারা যান। ইতোপূর্বে তাঁদের দুটি কন্যাসন্তান জন্মগ্রহণ করে অকালেই মারা যায়।
স্বামীর মৃত্যুর পর নিঃসঙ্গ রোকেয়া নারীশিক্ষা বিস্তার ও সমাজসেবায় আত্মনিয়োগ করেন। ১৯০৯ সালের ১ অক্টোবর স্বামীর প্রদত্ত অর্থে পাঁচটি ছাত্রী নিয়ে তিনি ভাগলপুরে ‘সাখাওয়াৎ মেমোরিয়াল গার্লস’ স্কুল স্থাপন করেন। কিন্তু পারিবারিক কারণে রোকেয়া ভাগলপুর ছেড়ে কলকাতায় এসে বসবাস শুরু করেন। ১৯১১ সালের ১৬ মার্চ কলকাতার ১৩ নং ওয়ালিউল­াহ লেনের একটি বাড়িতে মাত্র আটজন ছাত্রী নিয়ে তিনি নবপর্যায়ে ‘সাখাওয়াৎ মেমোরিয়াল গার্লস স্কুল’ প্রতিষ্ঠা করেন। রোকেয়ার অক্লান্ত প্রচেষ্টায় ১৯১৭ সালে এই স্কুল মধ্য ইংরেজি গার্লস স্কুলে এবং ১৯৩১ সালে উচ্চ ইংরেজি গার্লস স্কুলে রূপান্তরিত হয়। ছাত্রীর সংখ্যা বৃদ্ধি পাওয়ায় ও প্রাতিষ্ঠানিক কারণসহ অন্যান্য কারণে স্কুলটি বহুবার স্থান বদল করে। বিভিন্ন সময় স্কুলটির অবস্থান ছিল ১৩, ইউরোপীয়ান অ্যাসাইলাম লেন (১৯১৩), ১৬২, লোয়ার সার্কুলার রোড (১৯৩২), ১৭, লর্ড সিনহা রোড (১৯৩৮) এবং আলীপুর হেস্টিংস হাউস (১৯৩৮)। ১৯৬৮ সালে এটি ১৭ নং লর্ড সিনহা রোডের নিজস্ব বাড়িতে স্থায়ীভাবে স্থানান্তরিত হয়। প্রায় দুই যুগ ধরে বেগম রোকেয়া তাঁর সর্বশক্তি প্রয়োগ করেন স্কুল পরিচালনায়। বিরূপ সমালোচনা ও নানাবিধ সামাজিক প্রতিবন্ধকতাকে অতিক্রম করে তিনি এই প্রতিষ্ঠানটিকে সে যুগের মুসলমান মেয়েদের শিক্ষালাভের অন্যতম পীঠস্থানে পরিণত করেন। এটি ছিল তাঁর স্বপ্ন ও আদর্শের বাস্তবায়ন। শৈশব থেকে মুসলমান নারীদের যে দুর্দশা তিনি প্রত্যক্ষ করেছেন, তার প্রতিকারের ব্যবস্থা করাই ছিল এই স্কুল প্রতিষ্ঠার অন্যতম লক্ষ্য। তাঁর স্কুলে মেয়েদের পাঠাবার জন্য বাড়ি বাড়ি গিয়ে তিনি অভিভাবকদের অনুরোধ করতেন। যে যুগে কুসংস্কার ও ধর্মীয় গোঁড়ামির কারণে বাঙালি মুসলমানরা মেয়েদের স্কুলে যাওয়ার ব্যাপারে বিধিনিষেধ আরোপ করত, সেই অন্ধকার যুগে বেগম রোকেয়া পর্দার অন্তরালে থেকেই নারীশিক্ষা বিস্তারে প্রয়াসী হন এবং মুসলমান মেয়েদের অবরুদ্ধ অবস্থা থেকে মুক্তিলাভের পথ সুগম করেন। প্রথমদিকে কেবল অবাঙালি ছাত্রীরাই পড়ত সাখাওয়াৎ মেমোরিয়াল স্কুলে। রোকেয়ার অনুপ্রেরণায় ক্রমশ বাঙালি মেয়েরাও এগিয়ে আসে পড়াশোনার জন্য। ছাত্রীদের পর্দার ভিতর দিয়েই ঘোড়ার গাড়িতে করে স্কুলে আনা-নেওয়া করা হতো।
সাখাওয়াৎ মেমোরিয়াল স্কুলে তফসিরসহ কুরআন পাঠ থেকে আরম্ভ করে বাংলা, ইংরেজি, উর্দু, ফারসি, হোম নার্সিং, ফার্স্ট এইড, রান্না, সেলাই, শরীরচর্চা, সঙ্গীত প্রভৃতি বিষয়ই শিক্ষা দেওয়া হতো। স্কুল পরিচালনা এবং পাঠদানে অভিজ্ঞতা অর্জনের জন্য বেগম রোকেয়া বিভিন্ন বালিকা স্কুল পরিদর্শন করতেন। পর্যবেক্ষণ করতেন সেসব স্কুলের পাঠদান পদ্ধতি। এ ক্ষেত্রে তিনি কলকাতার শিক্ষিত ও অভিজ্ঞ ইংরেজ, বাঙালি, ব্রাহ্ম, খিস্টান সব শ্রেণীর মহিলাদের সঙ্গে সুসম্পর্ক বজায় রাখেন এবং তাঁদের আন্তরিক সহযোগিতা লাভ করেন। তিনি নিজেই স্কুলের শিক্ষিকাদের ট্রেনিং দিতেন। কলকাতায় উপযুক্ত শিক্ষয়িত্রী না পাওয়ায় রোকেয়া মাদ্রাজ, গয়া, আগ্রা প্রভৃতি স্থান থেকে ভাল শিক্ষয়িত্রী নিয়ে আসেন। তাঁর বারংবার আবেদনের ফলেই ১৯১৯ সালে সরকার কলকাতায় ‘মুসলিম মহিলা ট্রেনিং স্কুল’ স্থাপন করে। স্কুলের জন্য সরকারি সাহায্য এবং সামাজিক পৃষ্ঠপোষকতা আদায় ছিল রোকেয়ার জন্য এক কঠিন চ্যালেঞ্জ। এ কাজেও সামাজিক বিরুদ্ধতা আর কঠিন সমালোচনাকে উপেক্ষা করে তিনি সফলতা লাভ করেন।
সাহিত্যিক হিসেবে তৎকালীন যুগের প্রেক্ষাপটে রোকেয়া ছিলেন এক ব্যতিক্রমী প্রতিভা। নবনূর, সওগাত, মোহাম্মদী, নবপ্রভা, মহিলা, ভারতমহিলা, আল-এসলাম, নওরোজ, মাহে নও, বঙ্গীয় মুসলমান সাহিত্য পত্রিকা, The Mussalman, Indian Ladies Magazine  প্রভৃতি পত্রিকায় তিনি নিয়মিত লিখতেন। তাঁর প্রথম লেখা প্রকাশিত হয় ১৯০৩ সালে নবনূর পত্রিকায়। মতান্তরে, তাঁর প্রথম লেখা ‘পিপাসা’ (মহরম) প্রকাশিত হয় ইংরেজি ১৯০২ সালে, চৈত্র ও বৈশাখ ১৩০৮-১৩০৯ (যুগ্মসংখ্যা) নবপ্রভা পত্রিকায়। সমকালীন সাময়িক পত্রে মিসেস আর.এস হোসেন নামে তাঁর রচনা প্রকাশিত হতো। রোকেয়ার সমগ্র সাহিত্যকর্মের মধ্যে প্রতিফলিত হয়েছে সমাজের কুসংস্কার ও অবরোধ প্রথার কূফল, নারীশিক্ষার পক্ষে তাঁর নিজস্ব মতামত, নারীদের প্রতি সামাজিক অবমাননা এবং নারীর অধিকার ও নারী জাগরণ সম্পর্কে তাঁর প্রাগ্রসর ধ্যানধারণা। বাল্যবিবাহ এবং বহুবিবাহ প্রথার বিরুদ্ধেও তাঁর লেখনী ছিল সোচ্চার। পুরুষশাসিত সমাজে নারীর দুরবস্থা এবং দৈহিক-মানসিক জড়ত্ব থেকে মুক্তির একমাত্র উপায় যে শিক্ষা এ ধারণাই রোকেয়া তুলে ধরেন তীক্ষ্ণ ভাষায় ও তীর্যক ভঙ্গিতে। এক প্রতিকূল সমাজব্যবস্থার বিরুদ্ধে লড়াইয়ের খন্ড খন্ড চিত্র ফুটে উঠেছে তাঁর রচনায়। সমাজের নিচুতলার মানুষের জীবনের দুর্দশার কাহিনী বর্ণিত হয়েছে তাঁর বহু প্রবন্ধ ও নকশাজাতীয় রচনায়।
ছোটগল্প, কবিতা, প্রবন্ধ, উপন্যাস ও শে­ষাত্মক রচনায় বেগম রোকেয়ার স্টাইল ছিল স্বকীয় বৈশিষ্ট্যমন্ডিত। উদ্ভাবনা, যুক্তিবাদিতা এবং কৌতুকপ্রিয়তা তাঁর রচনার সহজাত বৈশিষ্ট্য। তাঁর প্রবন্ধের বিষয় ছিল ব্যাপক ও বিস্তৃত। বিজ্ঞান সম্পর্কেও  তাঁর অনুসন্ধিৎসার  পরিচয় পাওয়া যায় বিভিন্ন রচনায়। সমকালীন যুগের বিদ্যানুরাগী সমাজহিতৈষী পুরুষ এবং মহিলাদের নিকট থেকে বেগম রোকেয়া নানাভাবে সমর্থন ও সহযোগিতা লাভ করেন। সওগাত পত্রিকার সম্পাদক  মোহাম্মদ নাসিরউদ্দীন তাঁকে  উৎসাহিত করেন স্বাধীন মতামত প্রকাশের জন্য। সওগাতের সঙ্গে বেগম রোকেয়ার সম্পৃক্ততা ছিল নিবিড়। এ পত্রিকার প্রথম বর্ষ প্রথম সংখ্যার (অগ্রহায়ণ ১৩২৫) প্রথম পৃষ্ঠায় রোকেয়ার ‘সওগাত’ কবিতাটি ছাপা হয়। এছাড়া তাঁর বহু প্রবন্ধ ও কবিতা সওগাতে প্রকাশিত হয়।
রোকেয়ার উলে­খযোগ্য রচনার মধ্যে রয়েছে: মতিচূর (প্রবন্ধ, ২ খন্ড: ১ম খন্ড ১৯০৪, ২য় খন্ড ১৯২২),  Sultana’s Dream  (নকশাধর্মী রচনা, ১৯০৮), পদ্মরাগ (উপন্যাস, ১৯২৪), অবরোধবাসিনী (নকশাধর্মী গদ্যগ্রন্থ, ১৯৩১) প্রভৃতি। এছাড়া আছে অসংখ্য প্রবন্ধ, ছোটগল্প, কবিতা, ব্যঙ্গাত্মক রচনা ও অনুবাদ। Sultana’s Dream গ্রন্থটি রোকেয়া নিজেই বাংলায় অনুবাদ করেন সুলতানার স্বপ্ন  নামে। এটি একটি প্রতীকী রচনা এবং এতে বর্ণিত Lady Land  বা নারীস্থান মূলত রোকেয়ারই স্বপ্নকল্পনার প্রতীক। মতিচূর, পদ্মরাগ, অবরোধবাসিনী, সুলতানার স্বপ্ন প্রভৃতি গ্রন্থে রোকেয়ার ঐকান্তিক স্বপ্নই এক অভিনব রূপ পেয়েছে। মতিচূর ২য় খন্ডে আছে ‘সৌরজগৎ’, ‘ডেলিসিয়া হত্যা’ (মেরী করেলী রচিত Murder of Delicia, ১৮৯৬ উপন্যাসের গল্পাংশের অনুবাদ), ‘জ্ঞান-ফল’, ‘নারী-সৃষ্টি’, ‘নার্স নেলী’, ‘মুক্তি-ফল’ প্রভৃতি গল্প ও রূপকথা। বাংলা ও ইংরেজিতে লেখা তাঁর অসংখ্য চিঠিপত্র রয়েছে। বাংলা ভাষার প্রতি ছিল তাঁর গভীর মমত্ববোধ। সে যুগের অভিজাত শ্রেণীর মুসলমানদের ভাষা ছিল উর্দু। কিন্তু রোকেয়া উপলব্ধি করেন যে, এদেশের অধিকাংশ মুসলমানের ভাষা বাংলা। তাই বাংলা ভাষা ভালভাবে আয়ত্ত করে এই ভাষাকেই তাঁর বক্তব্য প্রকাশের বাহন হিসেবে ব্যবহার করেন। ১৯২৭ সালে বঙ্গীয় নারী শিক্ষা সম্মেলনে বেগম রোকেয়া বাংলা ভাষার পক্ষে জোরালো বক্তব্য রাখেন যা সে যুগের পরিপ্রেক্ষিতে ছিল দুঃসাহসিক কাজ।
প্রায় সব রচনাতেই রোকেয়া প্রকাশ করেছেন ধর্মীয় বিধানের অপব্যবহারের কথা, সে যুগের নারীদের শারীরিক, মানসিক ও মনস্তাত্ত্বিক অবরুদ্ধতার কথা। কোনো কোনো রচনায় প্রকাশিত হয়েছে সমাজ উন্নয়নে নারী-পুরুষের যৌথ অবদানের গুরুত্ব। এমনকি কিছু রচনায় নারী-পুরুষের সম্পর্ক ও তার বিভিন্ন মাত্রিকতার বিশে­ষণে তাঁর গভীর অন্তর্দৃষ্টি এবং সংস্কারমুক্ত আধুনিক চিন্তার বহিঃপ্রকাশ ঘটেছে। সমকালীন রাজনীতির প্রসঙ্গও স্থান পেয়েছে তাঁর লেখায়। মুক্তচিন্তা, ধর্মনিরপেক্ষ দৃষ্টিভঙ্গি এবং শাণিত লেখনীর মধ্য দিয়ে বেগম রোকেয়া বিশ শতকের একজন বিরল ব্যক্তিত্ব হিসেবে স্মরণীয় হয়ে আছেন। সে যুগের প্রখ্যাত চিন্তাবিদ ও রাজনৈতিক ব্যক্তিত্ব সরোজিনী নাইডু, তদানীন্তন বড়লাট পত্নী লেডী চেমসফোর্ড, লেডী কারমাইকেল, ভূপালের বেগম সুলতান জাহান প্রমুখ মহিলা বেগম রোকেয়ার সাহিত্য ও সামাজিক কর্মকান্ডের উচ্ছ্বসিত প্রশংসা করেন এবং তাঁর কাজের প্রতি তাঁদের সমর্থন ব্যক্ত করেন।
বাঙালি মুসলমান সমাজে নারীর স্বাতন্ত্র্য ও নারী স্বাধীনতার পক্ষে প্রথম প্রতিবাদী কণ্ঠস্বর বেগম রোকেয়া। বিশ শতকের প্রথম দিকে বাঙালি মুসলমানদের নবজাগরণের সূচনালগ্নে নারীশিক্ষা ও নারী জাগরণে তিনিই প্রধান নেতৃত্ব দেন। মুসলমান সমাজের ঘোর অন্ধকার যুগে নারী জাগরণের ক্ষেত্রে রোকেয়ার ভূমিকা ছিল একক, ব্যতিক্রমী এবং অনন্যসাধারণ। অবরোধ প্রথার শেকল ভেঙে তিনি বেরিয়ে আসেন অসামান্য সাহস, প্রবল আত্মবিশ্বাস ও দৃঢ় সংকল্প নিয়ে। বেগম রোকেয়াই প্রথমবারের মতো বাঙালি মুসলিম সমাজে পুরুষের পাশাপাশি নারীর সমান অধিকারের দাবি তুলে ধরেন এবং নারী স্বাধীনতার পক্ষে নিজের মতবাদ প্রচার করেন।
সাহিত্যচর্চা, সংগঠন পরিচালনা ও শিক্ষাবিস্তার এই ত্রিমাত্রিক ভূমিকায় অবতীর্ণ হয়ে বেগম রোকেয়া সমাজ সংস্কারে এগিয়ে আসেন এবং স্থাপন করেন উজ্জ্বল দৃষ্টান্ত। তাঁর অন্যতম লক্ষ্য ছিল নারীশিক্ষার প্রসার, নারীর অর্থনৈতিক মুক্তি এবং মুসলমান সমাজের অবরোধ প্রথার অবসান। শিক্ষা ব্যতীত নারীজাতির অগ্রগতি ও মুক্তি সম্ভব নয়, এ সত্য অনুধাবন করেই তিনি নারীশিক্ষা প্রসারের কাজে ব্রতী হন। নারীদের তিনি প্রতিষ্ঠা করতে চেয়েছেন মানুষ হিসেবে এবং সমাজের অর্ধেক হিসেবে নারীর মর্যাদার স্বীকৃতির লক্ষ্যেই পরিচালিত হয় তাঁর সমগ্র প্রয়াস। তাঁর মধ্যে ছিল একজন যোগ্য শিক্ষকের প্রজ্ঞা, সমাজসংস্কারকের অন্তর্দৃষ্টি এবং মানবতাবাদীর নির্মল চেতনা।
বাংলাদেশের নারী আন্দোলনের ইতিহাসে বেগম রোকেয়ার অবদান চিরঅম্লান। মুসলমান মেয়েদের মধ্যে সচেতনতা সৃষ্টি এবং তাদের অধিকার আদায়ের জন্য ১৯১৬ সালে বেগম রোকেয়া প্রতিষ্ঠা করেন আঞ্জুমানে খাওয়াতীনে ইসলাম  বা মুসলিম মহিলা সমিতি। তাঁর জীবনব্যাপী সাধনার অন্যতম ক্ষেত্র এই মহিলা সমিতি। এ সমিতির ইতিহাসের সঙ্গে রোকেয়ার সংগ্রামী কর্মজীবনের কাহিনী ওতপ্রোতভাবে জড়িত। মুসলিম মহিলা সমিতি থেকে বহু বিধবা নারী অর্থ সাহায্য পেয়েছে, বহু দরিদ্র মেয়ের বিয়ের ব্যবস্থা হয়েছে, অসংখ্য অভাবী মেয়ে সমিতির অর্থে শিক্ষালাভ করেছে, সমাজ-পরিত্যক্ত অসহায় অনাথ শিশুরা আশ্রয় ও সাহায্য পেয়েছে। শুধু তাই নয়, কলকাতার মুসলমান নারী সমাজের ক্রমোন্নতির ইতিহাসে এই সমিতির উলে­খযোগ্য অবদান ছিল। লোকচক্ষুর অন্তরালে এই সমিতি মুসলমান নারীদের কল্যাণে বিভিন্ন সেবামূলক কাজ করেছে। সমিতিতে যোগদানের জন্য রোকেয়া নানা অপবাদ মাথা পেতে নিয়ে ঘরে ঘরে গিয়ে মহিলাদের অনুপ্রাণিত করেছেন। এই সমিতি ভারতবর্ষের শাসন-সংস্কারে নারীর রাজনৈতিক অধিকার সম্বন্ধে মতামত তুলে ধরে। নারীদের অর্থনৈতিক স্বনির্ভরতা অর্জনের জন্য এই সমিতি শিল্প প্রতিষ্ঠানও স্থাপন করে। নারীর শিক্ষা, কর্মসংস্থান এবং আইনগত অধিকার প্রতিষ্ঠায় বেগম রোকেয়ার নেতৃত্বে আঞ্জুমানে খাওয়াতীনে ইসলাম সে যুগে এক বলিষ্ঠ ভূমিকা গ্রহণ করে। পরবর্তী সময়ে বাংলাদেশের নারী আন্দোলনে যেসব মহিলা নেতৃত্ব দিয়েছেন, তাঁদের অনেকেই বেগম রোকেয়ার স্কুলে পড়াশোনা করেন এবং তাঁর ঘনিষ্ঠ সান্নিধ্য লাভ করে তাঁরই আদর্শে অনুপ্রাণিত হন।
নারী জাগরণের অগ্রদূত এবং আলোর দিশারী বেগম রোকেয়ার জীবনকাল ছিল মাত্র বায়ান্ন বছর। ১৯৩২ সালের ৯ ডিসেম্বর কলকাতায় তাঁর মৃত্যু হয়।  [শাহীদা আখতার]




হোসেন, লে. কমান্ডার মোয়াজ্জেম (১৯৩৩-১৯৭১)  নৌবাহিনীর অফিসার, শহীদ মুক্তিযোদ্ধা। জন্ম ১৩৩৯ বঙ্গাব্দের ২ আশ্বিন (১৯৩৩ খ্রি) পিরোজপুর জেলার ডুমুরিতলা গ্রামে। তাঁর পিতা মোফাজ্জেল আলী ছিলেন সরকারি কর্মকর্তা। মায়ের নাম লতিফুননেছা বেগম। মোয়াজ্জেম হোসেন ১৯৪৭ সালে কচুয়া হাইস্কুল থেকে ম্যাট্রিকুলেশন পাশ করেন। এরপর তিনি বাগেরহাট কলেজে আই.এস.সি ক্লাসে ভর্তি হন। কিন্তু প্রগতিশীল ছাত্র আন্দোলনে জড়িয়ে পড়ার কারণে তাঁর শিক্ষা জীবন ব্যাহত হয়। পরে তিনি বরিশাল ব্রজমোহন কলেজে আই.এসসি ক্লাশে অধ্যয়ন করেন।

 লেফটেন্যান্ট কমান্ডার মোয়াজ্জেম হোসেন
ব্রজমোহন কলেজে অধ্যয়নকালে মোয়াজ্জেম হোসেন ১৯৫০ সালে পাকিস্তান নৌবাহিনীতে যোগ দেন। একই বছর তিনি ব্রিটিশ রাজকীয় নৌবাহিনীতে প্রশিক্ষণ গ্রহণ করেন। প্রশিক্ষণ শেষে তিনি পাকিস্তান নৌবাহিনীতে কমিশন লাভ করেন। মোয়াজ্জেম হোসেন পাকিস্তান নৌবাহিনীর মনোনীত অফিসার হিসেবে ১৯৫৮-১৯৬০ সালে ব্রিটিশ ইনস্টিটিউট অব মেকানিক্যাল ইঞ্জিনিয়ারিং এবং ব্রিটিশ ইনস্টিটিউট অব মেরিন ইঞ্জিনিয়ারিং থেকে মেরিন ইঞ্জিনিয়ারিং ও মেকানিক্যাল ইঞ্জিনিয়ারিংএ গ্রাজুয়েশন ডিগ্রি লাভ করেন। তিনি ১৯৬৬ সালে নেভাল বেস চট্টগ্রামে চিফ ইঞ্জিনিয়ার নিযুক্ত হন এবং ১৯৬৭ সালে লেফটেন্যান্ট কমান্ডার পদে উন্নীত হন। এ সময় তিনি ডেপুটেশনে পূর্ব পাকিস্তান অভ্যন্তরীণ নৌ পরিবহণ সংস্থার বরিশাল শাখায় যোগ দেন।
১৯৬৭ সালের ৯ ডিসেম্বর সামরিক গোয়েন্দা বিভাগের একটি দল পাকিস্তান দেশরক্ষা আইনে মোয়াজ্জেম হোসেনকে গ্রেফতার করে। সরকার ১৯৬৮ সালে ফৌজদারি আইন সংশোধন করে বিশেষ ট্রাইব্যুনাল গঠনের মাধ্যমে ‘রাষ্ট্র বনাম শেখ মুজিবুর রহমান ও অন্যান্য’ নামে ষড়যন্ত্রের অভিযোগ গঠন করে।  আগরতলা ষড়যন্ত্র মামলা নামে পরিচিত এ মামলার ৩৫ জন অভিযুক্তের মধ্যে লেফটেন্যান্ট কমান্ডার মোয়াজ্জেম হোসেন ছিলেন দ্বিতীয়। তাঁর বিরুদ্ধে ১৯৬৪ সালের শুরু থেকে স্বাধীন পূর্ব পাকিস্তান প্রতিষ্ঠার লক্ষ্যে নৌবাহিনীতে অবস্থানরত বাঙালিদের সমন্বয়ে একটি সশস্ত্র সংগঠন গড়ে তোলা, সেনা ও বিমান বাহিনীর বাঙালি কর্মকর্তাদের পরিকল্পনায় অন্তর্ভুক্ত করা, কার্যক্রম সফল করার জন্য শেখ মুজিবুর রহমান সহ পূর্ব পাকিস্তানের রাজনৈতিক নেতৃবৃন্দ এবং সিভিল সার্ভিসের বাঙালি কর্মকর্তাদের সঙ্গে বিভিন্ন গোপন বৈঠক এবং সংগঠন পরিচালনার তহবিল সংগ্রহ করার অভিযোগ উত্থাপন করা হয়। প্রবল গণআন্দোলনের চাপে সরকার ১৯৬৯ সালের ২২ ফেব্রুয়ারি আগরতলা ষড়যন্ত্র মামলা প্রত্যাহার করলে মোয়াজ্জেম হোসেন মুক্তিলাভ করেন। এরপর তিনি পুনরায় চাকরিতে যোগ দেন এবং ১৯৭০ সালের ১৮ মার্চ অবসর গ্রহণ করেন।
অবসর গ্রহণের পর মোয়াজ্জেম হোসেন প্রত্যক্ষভাবে রাজনৈতিক কর্মকান্ডে সম্পৃক্ত হন। ১৯৭০ সালের ২৪ মার্চ তিনি ঐতিহাসিক লাহোর প্রস্তাবের ভিত্তিতে স্বাধীন সার্বভৌম রাষ্ট্র প্রতিষ্ঠার আন্দোলনের ঘোষণা দেন। এ উদ্দেশ্যে তিনি ২৮ মার্চ লাহোর প্রস্তাব বাস্তবায়ন কমিটি গঠন করেন। এ লক্ষ্যে তিনি লাহোর প্রস্তাব বাস্তবায়ন, এক দফা প্রভৃতি পুস্তিকা রচনা করেন। ১৯৭১ সালের ২১ ফেব্রুয়ারি মোয়াজ্জেম হোসেন লাহোর প্রস্তাব বাস্তবায়ন কমিটিকে জাতীয়তাবাদী দল হিসেবে একটি পূর্ণাঙ্গ রাজনৈতিক দলে রূপান্তর করেন। মার্চের অসহযোগ আন্দোলনের সময় তিনি বঙ্গবন্ধু শেখ মুজিবুর রহমানের সঙ্গে বৈঠকে যেকোন ধরনের সমঝোতার পরিবর্তে সশস্ত্র আন্দোলনের মাধ্যমে স্বাধীনতা অর্জনের কথা বলেন। তিনি তাঁর রাজনৈতিক কর্মীদের সশস্ত্র প্রশিক্ষণের নির্দেশ দেন এবং এ উদ্দেশ্যে ১৬ মার্চ থেকে ২২ মার্চ পর্যন্ত তিনি ফরিদপুর, যশোর, কুষ্টিয়া সফর করেন। ১৯৭১ সালের ২৬ মার্চ সকালে কর্নেল তাজের নেতৃত্বে একদ পাকসেনা ঢাকায় তাঁর বাড়িতে ঢুকে তাঁকে গুলি করে হত্যা করে।
লেফটেন্যান্ট কমান্ডার মোয়াজ্জেম হোসেন স্মরণে ১৯৭৬ সালের ১৬ জানুয়ারি রাঙামাটিতে বাংলাদেশ নৌবাহিনীর প্রশিক্ষণ ঘাঁটির নামকরণ করা হয় বিএনএস শহীদ মোয়াজ্জেম। গণপ্রজাতন্ত্রী বাংলাদেশ সরকারের ডাকবিভাগ ১৯৯৩ সালের ১৪ ডিসেম্বর শহীদ বুদ্ধিজীবী দিবসে লেফটেন্যান্ট কমান্ডার মোয়াজ্জেম হোসেনের নামে স্মারক ডাকটিকিট প্রকাশ করে। ঢাকা সিটি কর্পোরেশন ঢাকার একটি সড়কের নামকরণ করেছে শহীদ লেফটেন্যান্ট কমান্ডার মোয়াজ্জেম হোসেন সড়ক।  
[এ.টি.এম যায়েদ হোসেন]




হোসেন, লে. কর্নেল আকবর (১৯৪১-২০০৬)  সামরিক কর্মকর্তা, মুক্তিযোদ্ধা ও রাজনীতিক। আকবর হোসেন ১৯৪১ সালের ২ নভেমতর কুমিল্লা শহরের নানুয়া দিঘিরপাড়ে জন্মগ্রহণ করেন। পিতা হোসেন আলী ছিলেন একজন আইনজীবী। আকবর হোসেন কুমিল্লা ঈশ্বর পাঠশালা থেকে ১৯৫৭ সালে ম্যাট্রিকুলেশন এবং ১৯৫৯ সালে ভিক্টোরিয়া কলেজ থেকে আই.এ পাস করেন। তিনি ১৯৬৫ সালে পাকিস্তান সেনাবাহিনীতে যোগ দেন। ১৯৬৬ সালে কাকুল মিলিটারি একাডেমী থেকে শিক্ষা গ্রহণ শেষে তিনি ৩১-বালুচ রেজিমেন্টে যোগ দেন এবং ওই বছরই  ক্যাপ্টেন পদে নিয়োগ লাভ করেন। তিনি ঢাকা বিশ্ববিদ্যালয় থেকে ১৯৬৯ সালে বি.এ পাস করেন।
আকবর হোসেন ১৯৭১ সালে মুক্তিযুদ্ধে যোগ দেন। তিনি মার্চের পর মেজর খালেদ মোশাররফের নেতৃত্বে পাকিস্তানি হানাদার বাহিনীর বিরুদ্ধে প্রতিরোধ যুদ্ধে অংশগ্রহণ করেন। ১৯৭১ সালের ৭ জুলাই জেড ফোর্স গঠিত হলে তিনি ৩য় ইস্টবেঙ্গল রেজিমেন্টের ‘বি’ কোম্পানির অধিনায়ক হিসেবে ২নং সেক্টরসহ ছাতক, তুরা, বক্শিগঞ্জ, হাতিগাছা প্রভৃতি স্থানে যুদ্ধ পরিচালনা করেন। মুক্তিযুদ্ধে ছাতক অপারেশনে তাঁর বীরোচিত ভূমিকার জন্য বাংলাদেশ সরকার তাঁকে ‘বীর প্রতীক’ খেতাবে ভূষিত করে। ১৯৭৩ সালের ৩১ ডিসেমতর তিনি বাংলাদেশ সেনাবাহিনীর লেফটেন্যান্ট কর্নেল হিসেবে স্বেচ্ছা অবসর গ্রহণ করেন।
আকবর হোসেন ১৯৭৪ সালের ১ জানুয়ারি ইউনাইটেড পিপলস পার্টি (ইউপিপি) গঠন করে দলের ভাইস প্রেসিডেন্টের দায়িত্ব গ্রহণ করেন। ১৯৭৭ সালে প্রেসিডেন্ট জিয়াউর রহমান কর্তৃক জাতীয়তাবাদী ফ্রন্ট গঠিত হলে তিনি তাঁর দল নিয়ে এ ফ্রন্টে যোগ দেন। তিনি বিএনপি’র কেন্দ্রীয় কমিটিতে পর্যায়ক্রমে স্পেশাল সেক্রেটারি, যুগ্ম সম্পাদক এবং ভাইস চেয়ারম্যান হিসেবে দায়িত্ব পালন করেন। তিনি কুমিল্লা জেলা বিএনপি’র আহবায়ক ছিলেন। ১৯৭৮ সালে তিনি জিয়াউর রহমানের মন্ত্রিসভায় পেট্রোলিয়াম ও খনিজ সম্পদ মন্ত্রণালয়ের দায়িত্ব লাভ করেন। তিনি দ্বিতীয় থেকে অষ্টম জাতীয় সংসদ নির্বাচনে পাঁচ মেয়াদে সংসদ-সদস্য নির্বাচিত হন।
আকবর হোসেন ১৯৭৮ সালে জাতিসংঘের সাধারণ পরিষদে বাংলাদেশ প্রতিনিধি দলের সদস্য ছিলেন। এ সময় জাপানের সঙ্গে প্রতিদ্বন্দ্বিতা করে বাংলাদেশ জাতিসংঘের নিরাপত্তা পরিষদের সদস্য নির্বাচিত হয়। তিন বিঘা করিডোর, ফারাক্কা ও চাকমা সমস্যা সমাধানের নিমিত্তে গঠিত কমিটির তিনি সদস্য ছিলেন। তিনি ১৯৯৩ সালের অক্টোবরে বন ও পরিবেশ মন্ত্রী এবং ২০০১ সালের ১০ অক্টোবর নৌ-পরিবহণ মন্ত্রীর দায়িত্ব লাভ করেন। তিনি মুক্তিযোদ্ধা সংসদের প্রধান উপদেষ্টা ছিলেন।
আকবর হোসেন ১৯৯৩ সালের অক্টোবরে নেদারল্যান্ডে উপকূলবর্তী অঞ্চল বিষয়ক সম্মেলন, ১৯৯৫ সালের সেপ্টেমতরে জেনেভায় বর্জ্য পদার্থ শীর্ষক আন্তর্জাতিক সম্মেলন এবং ১৯৯৫ সালের নভেমতরে ব্যাংককে অনুষ্ঠিত এশিয়া ও প্রশান্ত মহাসাগরীয় দেশসমূহের পরিবেশ উন্নয়ন বিষয়ক সম্মেলনে যোগদান করেন এবং এ সংস্থার ভাইস চেয়ারম্যান নিযুক্ত হন।
২০০৬ সালের ২৫ জুন ঢাকায় তাঁর মৃত্যু হয়।  [মো. আলী আকবর]




 শহীদ নূর হোসেন
হোসেন, শহীদ নূর (১৯৬১-১৯৮৭)  ১৯৮৭ সালে জেনারেল এরশাদের স্বৈরাচারী শাসনের অবসান ও গণতন্ত্র প্রতিষ্ঠার আন্দোলনে ১০ নভেম্বর নূর হোসেন শহীদ হন। তিনি ১৯৬১ সালে ঢাকার নারিন্দায় জন্মগ্রহণ করেন। তাঁর পিতা মুজিবর রহমান ছিলেন বেবি-ট্যাক্সি চালক। নূর হোসেনের পৈতৃক নিবাস পিরোজপুর জেলার মঠবাড়িয়া উপজেলাধীন ঝাটিবুনিয়া গ্রামে। স্বাধীনতার পর থেকে তাঁদের পরিবার ঢাকায় বনগ্রাম রোডের ৭৯/১ নং বাড়িতে বসবাস শুরু করে। নূর হোসেন প্রাথমিক শিক্ষা লাভ করেন বনগ্রামের রাধাসুন্দরী প্রাইমারি স্কুলে। ঢাকার গ্রাজুয়েট হাইস্কুলে অষ্টম শ্রেণীতে অধ্যয়নকালে তিনি পড়াশুনা বন্ধ করে মোটর ড্রাইভিং প্রশিক্ষণ গ্রহণ করেন। নূর হোসেন ছিলেন ঢাকা মহানগর আওয়ামী লীগের বনগ্রাম শাখার প্রচার সম্পাদক।
রাষ্ট্রপতি হুসেইন মুহাম্মদ এরশাদের স্বৈরাচারী শাসনের বিরুদ্ধে বহুদিন ধরে আন্দোলন চলছিল। ১৯৮৭ সালের ১০ নভেম্বর জোটবদ্ধ বিরোধী রাজনৈতিক দলসমূহ ‘ঢাকা অবরোধ কর্মসূচি’ গ্রহণ করে। এই কর্মসূচির লক্ষ্য ছিল এরশাদ সরকারের পদত্যাগ এবং নির্দলীয় নিরপেক্ষ তত্ত্বাবধায়ক সরকারের অধীনে জাতীয় সংসদ নির্বাচনের দাবি আদায়। সেদিন নূর হোসেন স্বৈরাচারের বিরুদ্ধে প্রতিবাদ জানানোর এক অভিনব পন্থা অবলম্বন করেন। তিনি গায়ের জামা খুলে উদোম বুক ও পিঠে সাদা রঙে লিখিয়ে নেন ‘স্বৈরাচার নিপাত যাক: গণতন্ত্র মুক্তি পাক’। গণমিছিলে শামিল জনতার মাঝে সহজেই আলাদাভাবে তাঁকে চেনা যাচ্ছিল। গণতন্ত্রের নির্ভীক এই সৈনিককে চিহ্নিত করতে স্বভাবতই স্বৈরশাসকের পুলিশবাহিনীর বিলম্ব হয় নি। পুলিশের গুলিতে জিপিও-র সামনে জিরো পয়েন্টে নূর হোসেন নিহত হন। কিন্তু তাঁর বুকে-পিঠে লেখা শ্লোগানই সারা দেশে জনতার শ্লোগানে পরিণত হয়। ফলে ১৯৯০ সালের ৬ ডিসেম্বর পতন ঘটে এরশাদ সরকারের।
বাংলাদেশে গণতন্ত্র পুনরুদ্ধারের সংগ্রামে অমর এই শহীদের নামানুসারে জিরো স্কোয়ারের নামকরণ হয়েছে নূর হোসেন স্কোয়ার। বাংলাদেশের ডাকবিভাগ ১৯৯১ সালে তাঁর নামে প্রকাশ করেছে স্মারক ডাকটিকেট।  [রোজিনা কাদের]




হোসেন, শাহাদাৎ (১৮৯৩-১৯৫৩)  সাংবাদিক, সাহিত্যিক। পশ্চিমবঙ্গের ২৪ পরগনা জেলার পন্ডিতপোল গ্রামে তাঁর জন্ম। হুগলি কলেজিয়েট স্কুলে সপ্তম শ্রেণী পর্যন্ত অধ্যয়ন করার পর তিনি হাড়োয়া মাইনর স্কুলে কিছুকাল শিক্ষকতা করেন। পরে  কলকাতা গিয়ে  বঙ্গীয় মুসলমান সাহিত্য সমিতির (১৯১১) গ্রন্থাগারিক হন। সেখানে তিনি মাসিক  সওগাতএ সহকারী সম্পাদক, মাসিক সহচর-এ যুগ্মসম্পাদক এবং দৈনিক সোলতান ও সাপ্তাহিক মোসলেম জগত-এ সহকারী সম্পাদকের দায়িত্ব পালন করেন।
১৯৩১ সালে আইন অমান্য আন্দোলনে অংশগ্রহণ করে শাহাদাৎ চারমাস কারাদন্ড ভোগ করেন। কারামুক্তির পর তিনি থিয়েটার ও অভিনয়ের সঙ্গে যুক্ত হন এবং  শিশিরকুমার ভাদুড়ীর নাট্যমন্দিরসহ নানা নাট্যমঞ্চে অভিনয় করেন। দেশবিভাগের পর তিনি ঢাকার বেতারকেন্দ্রে চাকরি নিয়ে পাক্ষিক এলান পত্রিকা সম্পাদনা করেন। তিনি বেতারশিল্পী হিসেবেও কাজ করেন, কিন্তু  মোহাম্মদ আলী জিন্নাহ ও পাকিস্তান সম্পর্কে বিরূপ মন্তব্য করায় রেডিও থেকে তাঁকে চাকরিচ্যুত করা হয় (১৯৫৩)।
শাহাদাৎ হোসেন কবিতা রচনার মধ্য দিয়ে সাহিত্যজীবনে প্রবেশ করেন। তবে সাহিত্যের অন্য মাধ্যমেও তাঁর সহজ বিচরণ ছিল। তাঁর উল্লেখযোগ্য রচনা: কাব্য মৃদঙ্গ (১৯২৮), কল্পলেখা (১৯২৯), রূপচ্ছন্দা (১৯৫০); উপন্যাস ও নাটক সরফরাজ খাঁ (১৯১৯), হিরণলেখা (১৯২০), পারের পথ (১৯২০), স্বামীর ভুল (১৯২১), সোনার কাঁকন (১৯২৩), যুগের আলো (১৯২৪), রিক্তা (১৯২৭), পথের দেখা (১৯২৯), কাঁটাফুল (১৯৩০), আনারকলি (১৯৪৫), মসনদের মোহ (১৯৪৬); গল্প রূপায়ণ (১৯৩৩) এবং শিশুসাহিত্য ছেলেদের গল্প (১৯২৪), মোহন ভোগ (১৯২৪) ইত্যাদি। এসব রচনায় তিনি মুসলমানদের ঐতিহ্য ও গৌরবময় কাহিনী তুলে ধরেন। পঞ্চাশের দশকে রূপচ্ছন্দা ও মসনদের মোহ  ঢাকা বিশ্ববিদ্যালয়-এ বাংলা বিষয়ের পাঠ্যভুক্ত ছিল। বসিরহাট বাণী সঙ্ঘ তাঁকে ‘কবিকুল শিরোমণি’ ও ‘পূর্ণেন্দু’ উপাধিতে ভূষিত করে। ১৯৫৩ সালের ৩০ ডিসেম্বর কলকাতায় তাঁর মৃত্যু হয়।  [ওয়াকিল আহমদ]




হোসেন, সাহিত্যরত্ন মুনশি আশরাফ (১৮৯২-১৯৬৫)  কবি, পুথি ও লোকসাহিত্য সংগ্রাহক, গবেষক। সিলেট জেলার কমলগঞ্জ থানার রহিমপুর গ্রামে তাঁর জন্ম। স্থানীয় মক্তবে তাঁর শিক্ষাজীবন শুরু হয়। কওমি মাদ্রাসায় পাঁচ বছর শিক্ষালাভের পর তিনি ‘মুনশি’ উপাধি লাভ করেন। পরে তিনি কালীপ্রসাদ মধ্য ইংরেজি স্কুলে তৃতীয় শ্রেণী পর্যন্ত পড়াশোনা করেন (১৯১৫)। তিন বছর পর ১৯১৮ সালে স্বগ্রামে একটি প্রাথমিক বিদ্যালয় প্রতিষ্ঠা করে তিনি শিক্ষকতা শুরু করেন এবং ১৯২২ সালে ওই স্কুলের প্রধান শিক্ষক নিযুক্ত হন। এ বছরই তিনি শিলচর নর্মাল স্কুল থেকে গুরু ট্রেনিং পরীক্ষায় উত্তীর্ণ হন।
১৯১৮ সাল থেকে আশরাফ হোসেনের সাহিত্যিক জীবন শুরু হয়। প্রথম দিকে তিনি বিভিন্ন সাময়িকী ও পত্রপত্রিকায় স্থানীয় সমস্যা নিয়ে লেখালেখি করেন। এ সময় তিনি লোকসাহিত্য সংগ্রহ ও সংরক্ষণে আগ্রহী হয়ে ওঠেন। তাঁর সংগৃহীত ‘মণিপুরের লড়াই’ দীনেশচন্দ্র সেন Eastern Bengal Ballads গ্রন্থে অন্তর্ভুক্ত করেন।
আশরাফ হোসেনের মৌলিক গ্রন্থ ১২টি, লোকসাহিত্যবিষয়ক সম্পাদিত গ্রন্থ ৩০টি এবং পাঠ্যপুস্তক ১৭টি। মৌলিক রচনার মধ্যে আশরাফ দেওয়ানা, ভূমিকম্পের কবিতা, আদম খাঁ দেওয়ানের গীত উল্লেখযোগ্য। লোকসাহিত্যের মধ্যে উল্লেখযোগ্য হলো দিলকুশ কন্যার বারমাসী, শান্তিকন্যার বারমাসী, লিলাইর বারমাসী, মধুমালার গীত প্রভৃতি। পাঠ্যপুস্তকের মধ্যে উল্লেখযোগ্য হলো মক্তবি বাল্যশিক্ষা, সাহিত্য সুধা, নববিধান ধারাপাত প্রভৃতি। তাঁর রচিত সিলহটের ইতিহাস মাসিক আল ইসলাহ পত্রিকায় ধারাবাহিকভাবে প্রকাশিত হয়।
সাহিত্যকর্মের স্বীকৃতিস্বরূপ আশরাফ হোসেন মুর্শিদাবাদ বঙ্গ সাহিত্য মন্ডল কর্তৃক ‘পুরাতত্ত্ববিদ’ (১৯৩৫), নিখিল বঙ্গ সাহিত্য সঙ্ঘ কর্তৃক ‘সাহিত্যরত্ন’ ও ‘কাব্যবিনোদ’ (১৯৫২) এবং পাকিস্তান সরকার কর্তৃক ‘তমঘা-ই-কায়েদে আযম’ (১৯৬৫) উপাধি লাভ করেন। আসাম সরকার তাঁকে সাহিত্য বৃত্তি (১৯৪৩) ও বাংলা একাডেমী আর্থিক সাহায্য প্রদান করে। ১৯৬৫ সালের ২৪ জানুয়ারি স্বগ্রামে তাঁর মৃত্যু হয়। [শোয়াইব আহমেদ জিবরান]




 সিরাজুদ্দীন হোসেন
হোসেন, সিরাজুদ্দীন (১৯২৯-১৯৭১)  সাংবাদিক, লেখক, মুক্তিযুদ্ধে শহীদ। তিনি ১৯২৯ সালের ১ মার্চ মাগুরা জেলার শালিখার অন্তর্গত শরশুনা গ্রামে জন্মগ্রহণ করেন। ১৯৪৩ সালে ঝিকরগাছা স্কুল থেকে ম্যাট্রিকুলেশন ও ১৯৪৫ সালে যশোর মধুসূদন কলেজ থেকে আই.এ পাস করার পর তিনি কোলকাতা ইসলামিয়া কলেজে ভর্তি হন এবং সেখান থেকে ১৯৪৭ সালে বি.এ পাস করেন।
সিরাজুদ্দীন হোসেন সাংবাদিক হিসেবে দৈনিক আজাদ পত্রিকায় প্রথমে কোলকাতায় এবং পরে ১৯৫৫ সাল পর্যন্ত একই পত্রিকায় ঢাকায় কাজ করেন। ওই বছর তিনি ফ্রাঙ্কলিন পাবলিকেশন্স-এ যোগ দেন। তিনি ইত্তেফাক পত্রিকার বার্তা সম্পাদক (১৯৫৪-১৯৬৬, ১৯৬৯), সংবাদ সংস্থা পিপিআই-এর ব্যুরো চীফ (১৯৬৬-১৯৬৯) এবং দৈনিক ইত্তেফাক-এর নির্বাহী সম্পাদক (১৯৭০-১৯৭১) হিসেবে কাজ করেন। স্পষ্টবাদী, সত্যনিষ্ঠ এবং নির্ভীক সাংবাদিক সিরাজুদ্দীন হোসেন ছয় দফা আন্দোলন এবং পরে মুক্তিযুদ্ধের সপক্ষে সক্রিয়ভাবে কাজ করেন। সাংবাদিক ও লেখক হিসেবে তিনি বাঙালির শোষণ ও বঞ্চনার বিরুদ্ধে লিখেছেন, চেষ্টা করে গেছেন প্রগতিশীল ও অসাম্প্রদায়িক ধারার রাজনীতি প্রতিষ্ঠার লক্ষ্যে। শিশু-অপহরণ, সাম্প্রদায়িক দাঙ্গা ইত্যাদি সম্পর্কে অনুসন্ধানী প্রতিবেদন লিখে তিনি সাংবাদিক হিসেবে বিশেষ খ্যাতি অর্জন করেন।
১৯৭১ সালে মুক্তিযুদ্ধ চালাকালীন তিনি অধিকৃত ঢাকায় ইত্তেফাকে দুঃসাহসিক সম্পাদকীয় লেখেন, মুক্তিযোদ্ধাদের নানাভাবে সহায়তা দেন এবং অবরুদ্ধ বাংলাদেশের সংবাদ সংগ্রহ করে মুজিবনগর সরকারের কাছে নিয়মিত প্রেরণ করেন। দেশ স্বাধীন হবার মাত্র ছয়দিন আগে ১৯৭১ সালে ১০ ডিসেম্বর  পাকিস্তানী সৈন্যরা তাঁর চামেলীবাগের বাসা থেকে তাঁকে ধরে নিয়ে যায়। পরে তাঁর আর কোনো খোঁজ পাওয়া যায়নি। [মো. আসাদুজ্জামান সোহেল]




হোসেন, সুফী মোতাহার (১৯০৭-১৯৭৫)  কবি। ১৯০৭ সালের ১১ সেপ্টেম্বর  ফরিদপুর জেলার ভবানন্দপুর গ্রামে তাঁর জন্ম। পিতা মোহাম্মদ হাশেম পুলিশ বিভাগে চাকরি করতেন। মোতাহার হোসেন ফরিদপুর জেলা স্কুল থেকে এন্ট্রান্স,  জগন্নাথ কলেজ থেকে এফ.এ ও  ঢাকা বিশ্ববিদ্যালয় থেকে বি.এ (১৯৩১) পাস করে ফরিদপুর জজকোর্টে চাকরি করেন। দীর্ঘ রোগভোগে স্বাস্থ্যভঙ্গের কারণে তিনি চাকরি ছেড়ে ফরিদপুর ঈশান ইনস্টিটিউটে শিক্ষকতা করেন।
কাজী নজরুল ইসলামের সঙ্গে পরিচয় ও যোগাযোগসূত্রে মোতাহার হোসেন সাহিত্যচর্চায় উদ্বুদ্ধ হন এবং পাশ্চাত্য আদর্শে সনেট রচনা করে খ্যাতি অর্জন করেন। বাংলা কাব্য পরিচয় পাঠ্যপুস্তকে তাঁর ‘দিগন্ত’ নামক সনেট স্থান পায়। সনেট সংকলন (১৯৬৫) তাঁর প্রথম কাব্য; পরে সনেট সঞ্চয়ন (১৯৬৬) ও সনেটমালা (১৯৭০) প্রকাশিত হয়। প্রেম ও প্রকৃতি তাঁর সনেটের মূল প্রতিপাদ্য বিষয়। তিনি ১৯৬৫ সালে ‘আদমজী পুরস্কার’, ১৯৭০ সালে ‘প্রেসিডেন্ট পুরস্কার’ এবং ১৯৭৪ সালে ‘বাংলা একাডেমী পুরস্কার’ লাভ করেন। ১৯৭৫ সালের ৭ আগস্ট ঢাকায় তাঁর মৃত্যু হয়।  [মোহাম্মদ আবদুল আউয়াল]




হোসেন, সৈয়দ আবুল (১৮৬৪-১৯৩০)  হোমিওপ্যাথি চিকিৎসক, সাহিত্যিক। পশ্চিমবঙ্গের হুগলি জেলার বাবনাম গ্রামে তাঁর জন্ম। গ্রামের পাঠশালায় শিক্ষা গ্রহণের পর তিনি কলকাতা মাদ্রাসায় দুবছর লেখাপড়া করেন এবং পরে বিদেশ ভ্রমণে বের হন। ইংল্যান্ড, ফ্রান্স ও জার্মানি ভ্রমণ শেষে তিনি যুক্তরাষ্ট্র যান এবং বিভিন্ন শহরে চিকিৎসা বিষয়ে অধ্যয়ন করেন। তিনি ডেনভার মেডিক্যাল কলেজ থেকে হোমিওপ্যাথিতে এমডি ও নিউ জার্সি থেকে সিএল.এস ডিগ্রি অর্জন করেন। পরে জাপান ও চীন হয়ে ১৮৯৬ খ্রিস্টাব্দে তিনি দেশে ফেরেন।
দীর্ঘ বিদেশ ভ্রমণের অভিজ্ঞতা নিয়ে দেশে ফিরে আবুল হোসেন কলকাতায় চিকিৎসা পেশা শুরু করেন। এর পাশাপাশি তিনি সাহিত্যকর্মেও মনোনিবেশ করেন।  কাব্য,  উপন্যাস, সমালোচনা, ইতিহাস, ধর্ম ও জীবনীবিষয়ক বহু গ্রন্থ তিনি রচনা করেন এবং সেগুলি স্বপ্রতিষ্ঠিত দরবার প্রেস থেকে প্রকাশিত হয়। তাঁর উঠেল্লেখযোগ্য রচনা: যমজভগিনী বা সিরাজুদ্দৌলা (১৯০৫), স্বর্গারোহণ (১৯০৬), মোসলেম পতাকা (১৯০৮-১৯২৪), জীবন্ত পুতুল (১৯০৮), ইংরেজি শিক্ষা সোপান (১৯১১), বঙ্কিম সমালোচনা (১৯২২), মিশর বিজয় (১৯২৩), জ্ঞানভান্ডার (১৯২৪), বাংলা মৌলুদ শরীফ (১৯২৪), স্পেন বিজয় (১৯২৫), হাবশী বাদশাহ (১৯২৫), বিবাহ বিভ্রাট (১৯২৭), নূরজাহান (১৯৩৩) ইত্যাদি। তিনি এক প্রকার অমিত্রাক্ষর ছন্দের প্রবর্তন করেন যা ‘হোসেনী ছন্দ’ নামে খ্যাত। তিনি দেবর্ষি দরবার নামে একখানি মাসিক পত্রিকাও সম্পাদনা করেন। আবুল হোসেন স্বসম্প্রদায়ের উন্নতির জন্য নিজের সকল সম্পত্তি দান করে যান।  [বদিউজ্জামান]




হোসেন, সৈয়দ আলতাফ (১৯২৩-১৯৯২)  সাংবাদিক, রাজনীতিক। জন্ম ১৯২৩ সালের ১৬ মার্চ কুষ্টিয়া জেলার বিস্টুদিয়া গ্রামে। পিতা সৈয়দ ইয়াদ আলী এবং মাতা জরিনা খাতুন। আলতাফ হোসেন কুষ্টিয়ার হরিনারায়ণপুর স্কুল থেকে ১৯৩৯ সালে ম্যাট্রিকুলেশন, কলকাতা ইসলামিয়া কলেজ থেকে ১৯৪১ সালে আই.এ এবং ১৯৪৪ সালে বি.এ পাস করেন। তিনি কলকাতা বিশ্ববিদ্যালয় থেকে ১৯৪৬ সালে বি.এল এবং ১৯৪৭ সালে ইতিহাসে এম.এ ডিগ্রি লাভ করেন।

 সৈয়দ আলতাফ হোসেন
ছাত্রজীবন থেকেই সৈয়দ আলতাফ হোসেন সাংবাদিকতার সঙ্গে যুক্ত হন। তিনি ১৯৪৪ সাল থেকে কলকাতার Morning News পত্রিকার বার্তা বিভাগে কাজ করেন। ভারত বিভাগের পর তিনি ঢাকায় চলে আসেন এবং ১৯৪৯ সালে Pakistan Observer পত্রিকার বার্তা বিভাগে যোগ দেন। এ ছাড়া তিনি কিছুকাল দৈনিক ইত্তেহাদে কাজ করেন। তিনি ঢাকার Morning News পত্রিকায় ১৯৫০-১৯৫৩ সালে সম্পাদকীয় বিভাগে কর্মরত ছিলেন। ১৯৫৬ সালে তাঁর সম্পাদনায় ঢাকা থেকে প্রকাশিত হয় New Nation পত্রিকা।
আলতাফ হোসেন ছাত্রজীবনেই রাজনীতির সঙ্গে যুক্ত হন। তিনি কলকাতার ছাত্র ফেডারেশনে যোগ দেন এবং ইসলামিয়া কলেজ শাখার সভাপতি নির্বাচিত হন। ১৯৪০ সালে নেতাজী সুভাষচন্দ্র বসুর নেতৃত্বে হলওয়েল মনুমেন্ট অপসারণের আন্দোলনে তিনি অংশগ্রহণ করেন। ১৯৫৩ সালে তিনি আওয়ামী মুসলিম লীগে যোগ দেন এবং ১৯৫৪ সালে যুক্তফ্রন্টের প্রার্থী হিসেবে পূর্ববঙ্গ আইন পরিষদের সদস্য নির্বাচিত হন। ১৯৫৪ সালের ৩০ মে সরকার ৯২-ক ধারা জারি করে প্রদেশে গভর্নরের শাসন চালু করলে তাঁর বিরুদ্ধে গ্রেফতারি পরোয়ানা জারি হয়। ১৯৫৫ সালে তিনি গ্রেফতার হন এবং কয়েকমাস কারাভোগ করেন। পুলিশ ধর্মঘটে তাঁর সম্পৃক্ততার অভিযোগে ওই বছর তাঁর বিরুদ্ধে হুলিয়া জারি হলে তিনি আত্মগোপনে থাকেন।
আলতাফ হোসেন ১৯৫৭ সালে মওলানা আবদুল হামিদ খান ভাসানীর নেতৃত্বে গঠিত ন্যাশনাল আওয়ামী পার্টির (ন্যাপ) কেন্দ্রীয় ও প্রাদেশিক কমিটির সদস্য নির্বাচিত হন। ১৯৫৮ সালে দেশে সামরিক শাসন জারি হলে তাঁর বিরুদ্ধে গ্রেফতারি পরোয়ানা জারি হয়। এ সময় তিনি প্রায় ২ বছর আত্মগোপনে থাকেন। ১৯৬৫ সালে সৈয়দ আলতাফ হোসেন ন্যাপের পূর্ব পাকিস্তান শাখার সাধারণ সম্পাদক নির্বাচিত হন। ১৯৬৬ সালে তিনি গ্রেফতার হন এবং জেলে থাকা অবস্থায়ই তিনি চীন ও সোভিয়েত ইউনিয়নের আদর্শগত দ্বন্দ্বে বিভক্ত ন্যাপের মস্কোপন্থী অংশের সাধারণ সম্পাদক নির্বাচিত হন (১৯৬৭)। ১৯৬৮ সালে হাইকোর্টের এক রায়ে মুক্তিলাভের কিছুদিন পর একই বছর পুনরায় তিনি গ্রেফতার হন। পরে জামিনে মুক্ত হয়ে আইয়ুব বিরোধী গণআন্দোলনে অংশ নেন। ওই বছর নভেম্বর মাসে পুনরায় তিনি গ্রেফতার হন। ১৯৬৯ সালের গণঅভ্যুত্থানে আইয়ুব খানের পতনের পর তিনি মুক্তি লাভ করেন। সৈয়দ আলতাফ হোসেন ১৯৭০ সালের নির্বাচনে অংশ নিয়ে পরাজিত হন।
১৯৭১ সালে মুক্তিযুদ্ধের সময় তিনি ন্যাপ কর্মীদের ভারতে যুদ্ধের প্রশিক্ষণ কাজে সহায়তা এবং ন্যাপের নেতৃত্বাধীন ৬০টি যুব ক্যাম্প পরিচালনার দায়িত্ব পালন করেন। সৈয়দ আলতাফ হোসেন ১৯৭৫ সালে গঠিত বাংলাদেশ কৃষক-শ্রমিক আওয়ামী লীগের (বাকশাল) কেন্দ্রীয় কমিটির সদস্য হন। তিনি বঙ্গবন্ধু শেখ মুজিবুর রহমানের মন্ত্রিসভায় রেলওয়ে প্রতিমন্ত্রী এবং খন্দকার মোশতাক আহমদের মন্ত্রিসভায় সড়ক যোগাযোগ প্রতিমন্ত্রীর দায়িত্ব পালন করেন। তিনি ১৯৭৮ সালে গঠিত জাতীয় একতা পার্টির প্রতিষ্ঠাতা সভাপতি ছিলেন। ১৯৮৩ সালে সামরিক শাসন বিরোধী আন্দোলনের কারণে তিনি গ্রেফতার হন। ১৯৮৫ সালে পুনরায় তাঁর বিরুদ্ধে গ্রেফতারী পরোয়ানা জারি হলে আত্মগোপন করেন। ১৯৮৬ সালে তিনি জাতীয় একতা পার্টি এবং ন্যাপের দুটি অংশের সমন্বয়ে গঠিত ঐক্য ন্যাপের আহবায়ক নির্বাচিত হন।
আলতাফ হোসেন গণতন্ত্র পুনরুদ্ধারে ১৫ দলীয় জোট গঠন এবং জোটের ৫ দফা কর্মসূচি প্রণয়নে ভূমিকা রাখেন। তিনি ১৯৮৬ সালের নির্বাচনে জোটের প্রার্থী হিসেবে কুষ্টিয়া থেকে জাতীয় সংসদ সদস্য নির্বাচিত হন। আলতাফ হোসেন ১৯৯০ সালে ঐক্য ন্যাপ এবং প্রজাতন্ত্রী পার্টির সমন্বয়ে গঠিত গণতন্ত্রী পার্টির সভাপতি নির্বাচিত হন এবং আমৃত্যু এ দায়িত্ব পালন করেন।
সৈয়দ আলতাফ হোসেন আইন পেশার সঙ্গে যুক্ত ছিলেন। তিনি ছিলেন বাংলাদেশ সুপ্রিম কোর্টের তালিকাভুক্ত আইনজীবী। তিনি দীর্ঘকাল ঢাকা ল’ কলেজের ভাইস-প্রিন্সিপাল ছিলেন। ১৯৯২ সালের ১২ নভেম্বর ঢাকায় তাঁর মৃত্যু হয়।  [এ.টি.এম যায়েদ হোসেন]




হোসেন, সৈয়দ মোয়াজ্জেম (১৯০১-১৯৯১)  শিক্ষাবিদ, ইসলামি চিন্তাবিদ। টাঙ্গাইল জেলার মির্জাপুর উপজেলার বানিয়ারা গ্রামে তাঁর জন্ম। তিনি কৃতিত্বের সঙ্গে ১৯২২ ও ১৯২৪ সালে  ঢাকা বিশ্ববিদ্যালয় থেকে আরবিতে যথাক্রমে বিএ (সম্মান) ও এমএ ডিগ্রি লাভ করেন এবং পরে একজন আরবি পন্ডিত হিসেবে খ্যাত হন।
মোয়াজ্জেম হোসেন ১৯২৬ সালে বেঙ্গল রিসার্চ স্কলার হিসেবে ঢাকা বিশ্ববিদ্যালয়ে যোগ দেন। ওই বছরই তিনি বেঙ্গল গভর্নমেন্ট স্টেট স্কলারশিপ নিয়ে উচ্চতর শিক্ষার জন্য অক্সফোর্ড বিশ্ববিদ্যালয়ে গমন করেন। সেখান থেকে ১৯২৮ সালে তিনি ডিফিল ডিগ্রি লাভ করেন। তিনি লেবানন, মিশর ও সিরিয়ায় আরবি ভাষা ও সাহিত্যে শিক্ষালাভ করেন। কানাডার ডালহৌসি বিশ্ববিদ্যালয় ১৯৪৯ সালে তাঁকে এলএলডি ডিগ্রি প্রদান করে।
১৯৩০ সালে মোয়াজ্জেম হোসেন ঢাকা বিশ্ববিদ্যালয়ের আরবি বিভাগে রিডার হিসেবে যোগদান করেন এবং ১৯৩৫ সালে অধ্যাপক পদে উন্নীত হন। তিনি আরবি ও ইসলামি শিক্ষা বিভাগের প্রধান (১৯৩৫-১৯৪৮), সলিমুল্লাহ মুসলিম হলের প্রভোস্ট (১৯৪২-১৯৪৮) এবং ঢাকা বিশ্ববিদ্যালয়ের উপাচার্য (১৯৪৮-১৯৫৩) হিসেবে দায়িত্ব পালন করেন। ১৯৭৪ সালে তাঁকে ইমেরিটাস অধ্যাপক করা হয় এবং মৃত্যুর পূর্ব পর্যন্ত তিনি এই পদে অধিষ্ঠিত ছিলেন। জ্ঞানচর্চার মতো তিনি শিক্ষকতা ও প্রশাসনেও সাফল্যের পরিচয় দেন।  [সাইফুল ইসলাম সিদ্দিকী]




হোসেন, সৈয়দ সাজ্জাদ (১৯২০-১৯৯৫)  শিক্ষাবিদ। ১৯২০ সালে মাগুরা জেলার আলোকদিয়া গ্রামে তিনি জন্মগ্রহণ করেন। তিনি ১৯৪২ সালে ঢাকা বিশ্ববিদ্যালয় থেকে ইংরেজিতে এম.এ ডিগ্রি অর্জন করেন। এরপর যুক্তরাজ্যের নটিংহাম বিশ্ববিদ্যালয় থেকে তিনি ১৯৫২ সালে জোসেফ রোডিয়ার্ড কিপলিং এবং ভারতের প্রতি তাঁর দৃষ্টিভঙ্গি (১৮৬৫-১৯৩৬) বিষয়ে পিএইচ.ডি ডিগ্রি অর্জন করেন।
১৯৪৪ সালে সৈয়দ হোসেন কলকাতা ইাসলামি কলেজে প্রভাষক হিসেবে শিক্ষকতা পেশা শুরু করেন। ১৯৪৮ থেকে ১৯৬৯ সাল পর্যন্ত তিনি ঢাকা বিশ্ববিদ্যালয়ের ইংরেজি বিভাগের অধ্যাপক ছিলেন এবং ১৯৫৯-১৯৬৯ পর্যন্ত তিনি বিভাগীয় প্রধান হিসেবে দায়িত্ব পালন করেন। এরপর তিনি ১৯৬৯ সালে রাজশাহী বিশ্ববিদ্যালয় এবং ১৯৭১ সালে ঢাকা বিশ্বাবদ্যালয়ের উপাচার্যের দায়িত্ব পালন করেন। বাংলাদেশের মুক্তিযুদ্ধে পাকিস্তানের অখন্ডতা রক্ষার জন্য তাঁর অবস্থান তাঁকে বিতর্কিত করে এবং পরবর্তীকালে তিনি এর ফল ভোগ করছেন।
১৯৭৫ সালে ড. হোসেন তিন মাসের জন্য যুক্তরাজ্যের ক্যাম্রি^জ বিশ্ববিদ্যালয়ের ক্লেয়ার হল এর ফেলো নিযুক্ত হন। তিনি ১৯৭৫ থেকে ১৯৮৫ সাল পর্যন্ত মক্কার উম্মুল কুইয়ারা বিশ্ববিদ্যালয়ে অধ্যাপনা করেন। আশির দশকের শেষ দিকে তিনি স্থায়ীভাবে ঢাকায় ফিরে আসেন এবং ১৯৯৫ সালে ঢাকায় তাঁর মৃত্যু হয়।
বাংলা ও ইংরেজি ভাষা এবং সাহিত্য ছাড়াও উর্দু, হিন্দি ও ফারসি ভাষা এবং সাহিত্যে তাঁর দখল ছিল। তিনি মূলত ইংরেজিতেই লিখতেন এবং কিছু বাংলায়ও লিখেছেন।
এনভোর মুরজি, ওমর কোরেশী, খালিদ হাসান, আলমগীর হাশমী এবং আহমেদ আলীর মত বিংশ শতব্দীর লেখক হিসেবে সৈয়দ সাজ্জাদ হোসেনও স্বীকৃত। তিনি মূলত সাহিত্য এবং সংস্কৃতি নিয়ে লিখেছেন। তাঁর উল্লেখযোগ্য প্রকাশনার মধ্যে আছে ডেসক্রিপটিভ ক্যাটালগ অব বেঙ্গল মুসলিম (ঢাকা: এশিয়াটিক সোসাইটি ১৯৬০), ইস্ট পাকিস্তান: এ প্রোফাইল (ওরিয়েন্ট লংম্যান্স, ১৯৬২); নিক্সড গ্রিল: এ কালেকশন অব এসেজস অন রিলিজিওন অ্যান্ড কালচার (ওরিয়েন্ট লংম্যান্স, ১৯৬৩); কিপলিং অ্যান্ড ইন্ডিয়া: এন ইনকরি ইনটু দ্যা ন্যাচার অ্যান্ড এক্সটেন্ড অফ কিপলিঙকস নলেজ অব দি ইন্ডিয়ান সাব-কন্টিনেন্ট (ঢাকা বিশ্ববিদ্যালয়, ১৯৬৫); হোমেজ টু সেক্সপিয়ার (ডিপার্টমেন্ট অব ইংলিশ, ঢাকা বিশ্ববিদ্যালয়, ১৯৬৫); সিভিলাইজেশন অ্যান্ড সোসাইটি (বাংলাদেশ ইন্টিটিউট অব ইসলামিক থট, ১৯৯৪); দি ওয়াস্ট অব টাইম: রিফ্লেকশন অন দ্যা ডিক্লাইন অ্যান্ড ফল অব ইস্ট পাকিস্তান (লাহোর: ইন্সিটিটিউট অব ইসলামিক কালচার, ১৯৯৬); এ ইয়াং মুসলিমস গাইড টু রিলিজিয়নস ইন দি ওয়ার্ল্ড (বিআইআইটি, ১৯৯২); এন এসে অন পাকিস্তানি রাইটিং ইন ইংলিশ (কর্নেল ইউনিভার্সিটি প্রেস, ইউএসএ ১৯৬১); ড্রামা ইন ডেভেলপিং সোসাইটি (১৯৬৯); বুকস অন দি কায়েদে আযম: এ বিবলিওগ্রাফি (ঢাকা সোসাইট ফর পাকিস্তান স্টাডিজ, ১৯৬৯); ইত্যাদি। তাঁর বাংলা বইয়ের মধ্যে আছে নির্ঘণ্ট অভিধান (১৯৭০); বাংলা একাডেমী থেকে প্রকাশিত ইংরেজি সাহিত্যের ইতিহাস ২ খন্ড (১৯৮৪ ও ১৯৮৯); একাত্তরের স্মৃতি (১৯৯৩) এবং আরবি সাহিত্যের ইতিহাস।  [মো. মাহমুদুল হাসান]




হোসেন কুলী বেগ  বাংলার সুবাহদার। তিনি ছিলেন ওয়ালী বেগ জুল-কদরের পুত্র এবং বৈরাম খান খান-ই-খানানের ভাগ্নে। তিনি মুগল সম্রাট  আকবরের সেনাবাহিনীর একজন সাধারণ সৈনিক হিসেবে তাঁর কর্মজীবন শুরু করেন। বৈরাম খানের বিদ্রোহকালে হোসেন কুলী বেগ তার পিতাকে নিয়ে বৈরাম খানের পক্ষ গ্রহণ করেন। বৈরাম খানের পতনের পর সম্রাট আকবর তাঁকে বন্দি করেন। পরবর্তী সময়ে হোসেন কুলী বেগকে ক্ষমা করা হয় এবং তাঁকে তাঁর পদে পুনর্বহাল করা হয়। এরপর থেকে হোসেন কুলী বেগ তাঁর বাকি জীবন অত্যন্ত আন্তরিকতা ও আনুগত্যের সাথে মুগল সাম্রাজ্যের স্বার্থে কাজ করেন এবং অতি দ্রুত পদোন্নতি লাভ করেন।  মুনিম খানের মৃত্যুর পর ১৫৭৫ খিস্টাব্দে সম্রাট আকবর তাঁকে ‘খান-ই-জাহান’ উপাধিসহ বাংলার সুবাহদার নিযুক্ত করেন।
সুবাহদার হিসেবে বাংলায় খান-ই-জাহান-এর প্রধান দায়িত্ব ছিল আফগানদের কবল থেকে প্রদেশকে পুনরুদ্ধার করে সেখানে মুগল কর্তৃত্ব প্রতিষ্ঠা করা। দীর্ঘ সংগ্রামের পর ১৫৭৬ খ্রিস্টাব্দের ১২ জুলাই  রাজমহলের যুদ্ধে তিনি আফগানদের পরাজিত করেন এবং বাংলার আফগান সুলতান দাউদ খান কররানীকে বন্দি ও শিরশ্ছেদ করেন। তিনি আরও অগ্রসর হয়ে দাউদ খানের অবশিষ্ট অনুসারীদের পরাজিত করেন এবং সাতগাঁও মুগল সাম্রাজ্যভুক্ত করেন।
তবে দাউদ খানের পরাজয় ও মৃত্যু বাংলায় মুগল সাম্রাজ্য বিস্তারের পথকে পুরোপুরি সুগম করে নি। বাংলার ভাটি অঞ্চলে নতুন সমস্যার সৃষ্টি হয়। সেখানে দুর্বিনীত আফগান দলপতি ও ভূঁইয়াগণ  ঈসা খানের নেতৃত্বে মুগলদের বিরুদ্ধে পুনরায় লড়াই শুরু করার প্রস্ত্ততি নিচ্ছিলেন। ঈসা খান ও তাঁর মিত্রদেরকে শাস্তি প্রদানের লক্ষ্যে খান-ই-জাহান ১৫৭৮ খ্রিস্টাব্দে ভাটি অঞ্চলে অভিযান করেন এবং ভাওয়ালে শিবির স্থাপন করেন। প্রাথমিক পর্যায়ে কিছুটা সাফল্য লাভ করলেও মুগল বাহিনী কাসতুলে নৌ-যুদ্ধে ঈসা খানের নিকট শোচনীয়ভাবে পরাজয় বরণ করে। এরপর খান-ই-জাহান ভাটি অঞ্চল ত্যাগ করেন এবং ১৫৭৮ খ্রিস্টাব্দে বাংলার মুগল রাজধানী  তান্ডার নিকটবর্তী কোন এক স্থানে তাঁর মৃত্যু হয়।  [এ.এ শেখ মোহম্মদ আসরারুল হক চিশতি]




হোসেন শাহ (১৪৯৪-১৫১৯)  বাংলার হোসেনশাহী বংশের প্রতিষ্ঠাতা। তিনি হাবশী সুলতান শামসুদ্দীন মুজাফফর শাহের উজির ছিলেন। তিনি সুলতানকে হত্যা করে সিংহাসন অধিকার করেন। ১৪৯৪ খ্রিস্টাব্দে তিনি নেতৃস্থানীয় আমীরদের দ্বারা সুলতান নির্বাচিত হন।
হোসেনের প্রথম জীবন সম্পর্কে জোয়াও-ডি-ব্যারোজ,  কৃষ্ণদাস কবিরাজ, ফারিয়া ওয়াই সউজা ও ফ্রান্সিস বুকানন হ্যামিল্টন কর্তৃক বর্ণিত বিবরণের সাথে বস্ত্তনিষ্ঠ ইতিহাসের খুব কমই সামঞ্জস্য আছে। রিয়াজ-উস-সালাতীন-এ বর্ণিত আছে যে, হোসেন মক্কার একজন শরীফ আশরাফ হোসেইনীর পুত্র এবং তিরমিজের (তুর্কিস্থানের একটি শহর) অধিবাসী ছিলেন। ঘটনাচক্রে তিনি বাংলায় আসেন এবং রাঢ় অঞ্চলের চাঁদপাড়া গ্রামের কাজীর বাড়িতে বসবাস করতে থাকেন। এ বাড়িতেই তিনি শিক্ষা লাভ করেন। কাজী তাঁর উচ্চবংশের পরিচয় পেয়ে তাঁর সাথে নিজ কন্যার বিবাহ দেন। হোসেন কালক্রমে মুজাফফর শাহের উজিরের পদ লাভ করেন। চাঁদপাড়াকে মুর্শিদাবাদ জেলার একানী চাঁদপাড়া গ্রামের সাথে অভিন্ন বলে মনে করা হয়। চাঁদপাড়ার আশপাশের গ্রামগুলিতে প্রাপ্ত হোসেন শাহের শাসনের প্রথম দিকের কয়েকটি  শিলালিপি এবং ওই এলাকায় ১৪৯৪ খ্রিস্টাব্দে হোসেন শাহ কর্তৃক একটি মসজিদ নির্মাণের দ্বারা মুর্শিদাবাদের ওই এলাকার সঙ্গে হোসেনের সম্পর্কের প্রমাণ পাওয়া যায়। ফিরিশতা ও সলিম উভয়ই তাঁকে ‘সৈয়দ’ বলে উল্লেখ করেন। এতে মনে হয় তিনি আরব বংশোদ্ভূত। একথা মুদ্রার সাক্ষ্যেও প্রমাণিত হয়েছে। তাঁর মুদ্রায় প্রায়শ ‘সুলতান হোসেন শাহ বিন সাইয়িদ আশরাফ-উল-হুসেইনী’ অভিধা উৎকীর্ণ দেখা যায়। কাজেই রিয়াজে প্রাপ্ত তথ্যে কিছুটা হলেও সত্যতা রয়েছে।
আলাউদ্দীন হোসেন শাহের রাজত্বকালে বাংলার সালতানাতের ব্যাপক সম্প্রসারণ ঘটে। লোদী আক্রমণ প্রতিহত করার জন্য তিনি তাঁর পশ্চিম সীমান্ত সুরক্ষিত করেন এবং জৌনপুরের বিতাড়িত শর্কি সুলতানকে আশ্রয় প্রদান করেন। তিনি কামরূপের বিরুদ্ধে কয়েকটি অভিযান পরিচালনা করেন। তিনি কামরূপের খেন রাজবংশকে উৎখাত করে  কামরূপ ও  কামতকে বাংলারাজ্যের অন্তর্ভুক্ত করেন। অতঃপর তিনি আসামের অন্তর্গত ব্রহ্মপুত্রের উপত্যকা পর্যন্ত অগ্রসর হন। উড়িষ্যারাজ প্রতাপরুদ্রদেবের সঙ্গে সংঘর্ষেও তিনি সাময়িক সাফল্য অর্জন করেন। ১৪৯৪ থেকে ১৫১৮ খ্রিস্টাব্দ পর্যন্ত সময়ে জারিকৃত মুদ্রায় তাঁকে ‘কামরূপ ও কামতা এবং জাজনগর ও উড়িষ্যা বিজয়ী’ রূপে উল্লেখ করা হয়েছে। ত্রিপুরার রাজা ধন্যমানিক্যের সঙ্গে তার কয়েকটি সংঘর্ষ হয়। প্রথম দিকে কিছু ব্যর্থতা সত্ত্বেও তিনি ত্রিপুরার একাংশ নিজ রাজ্যভুক্ত করতে সক্ষম হন। চট্টগ্রামের অধিকার নিয়ে বাংলা, ত্রিপুরা ও আরাকানের শাসকদের মধ্যে সংঘটিত ত্রিপক্ষীয় যুদ্ধে হোসেন শাহ চট্টগ্রাম দখল করতেও সক্ষম হন। ১৫৩৮ খ্রিস্টাব্দ পর্যন্ত চট্টগ্রাম হোসেনশাহী রাজ্যের অবিচ্ছেদ্য অংশ ছিল। হোসেন শাহের রাজত্বের শেষ দিকে কূটনৈতিক সম্পর্ক স্থাপনের উদ্দেশ্যে একটি পর্তুগিজ প্রতিনিধিদল বাংলায় আগমন করে। ১৫১৯ খ্রিস্টাব্দে হোসেন শাহের রাজত্বের অবসান ঘটে।
আলাউদ্দীন হোসেন শাহের শাসনাধীনে দেশে নিরবচ্ছিন্ন শান্তি বিরাজ করছিল। সমকালীন কবি বিজয়গুপ্ত তাঁকে নৃপতিতিলক, জগৎভূষণ ও কৃষ্ণ-অবতার বলে উল্লেখ করেছেন। হিন্দুদের প্রতি তিনি সহনশীল ও উদারনীতি পোষণ করতেন। হিন্দুরা কয়েকটি গুরুত্বপূর্ণ পদেও অধিষ্ঠিত ছিলেন। রূপ গোস্বামী ছিলেন সাকার মালিক, সনাতন গোস্বামী ছিলেন দবির-ই-খাস, জগাই ও মাধাই ছিলেন নবদ্বীপের কোতোয়াল, গোপীনাথ বসু ছিলেন তাঁর মন্ত্রী, মুকুন্দদাস ব্যক্তিগত চিকিৎসক, কেশব খান ছত্রী ছিলেন তাঁর দেহরক্ষী বাহিনীর প্রধান এবং অনুপ ছিলেন টাকশালের দায়িত্বে নিয়োজিত। তাঁর অধীনস্থ প্রাদেশিক শাসনকর্তা  পরাগল খান ও ছুটি খান মহাভারতের বাংলা অনুবাদক কবীন্দ্র পরমেশ্বর এবং শ্রীকর নন্দীর পৃষ্ঠপোষকতা করেন।
বৈষ্ণব কাব্যসমূহে হোসেন শাহের উদার দৃষ্টিভঙ্গি প্রতিফলিত হয়েছে। এতে বলা হয়েছে যে,  শ্রী চৈতন্যএর প্রতি তিনি খুবই শ্রদ্ধাশীল ছিলেন এবং তাঁকে তিনি ঈশ্বরের অবতার বলে মনে করতেন। শ্রী চৈতন্যের ধর্ম প্রচারের ক্ষেত্রে হোসেন শাহ সার্বিক সুবিধা প্রদান করেছেন। হোসেনশাহী বাংলায় জিজিয়ার প্রচলন ছিল না। হোসেন শাহ এবং তাঁর উত্তরাধিকারিগণ ধর্ম বর্ণ নির্বিশেষে বিভিন্ন শ্রেণির জনগণের সমর্থন ও সহযোগিতার মাধ্যমে রাষ্ট্রের ভিত্তিকে সুদৃঢ় করার কাজে সচেষ্ট ছিলেন। মধ্যযুগের বাংলার ইতিহাসে হোসেন শাহের রাজত্বকাল একটি অত্যুজ্জ্বল অধ্যায়।  [আবদুল মমিন চৌধুরী]




হোসেনপুর উপজেলা (কিশোরগঞ্জ জেলা)  আয়তন: ১২১.২৯ বর্গ কিমি। অবস্থান: ২৪°২৩´ থেকে ২৪°৩১´ উত্তর অক্ষাংশ এবং ৯০°৩৪´ থেকে ৯০°৪৪´ পূর্ব দ্রাঘিমাংশ। সীমানা: উত্তরে নান্দাইল উপজেলা, দক্ষিণে পাকুন্দিয়া ও গফরগাঁও উপজেলা, পূর্বে কিশোরগঞ্জ সদর উপজেলা, পশ্চিমে গফরগাঁও উপজেলা।
জনসংখ্যা ১৬১৯৭৯; পুরুষ ৮২২০১, মহিলা ৭৯৭৭৮। মুসলিম ১৫৮৪৪৮, হিন্দু ৩৩৮২, বৌদ্ধ ৪২ এবং অন্যান্য ১০৭।
জলাশয় পুরাতন ব্রহ্মপুত্র নদ ও নরসুন্দা নদী এবং পানান বিল, গণিয়ামারা বিল, হানজাইল বিল ও সুকনি বিল উল্লেখযোগ্য।
প্রশাসন হোসেনপুর থানা গঠিত হয় ১৯২২ সালে। থানাকে উপজেলায় রূপান্তর করা হয় ১৯৮৩ সালে।



 উপজেলা


 পৌরসভা  
 ইউনিয়ন  
 মৌজা  
 গ্রাম  
 জনসংখ্যা 
 ঘনত্ব (প্রতি বর্গ কিমি)  
 শিক্ষার হার (%)


 শহর  
 গ্রাম  
 শহর  
 গ্রাম


 -  
 ৬  
 ৭৩  
 ৯৮  
 ১৫৫৭৩  
 ১৪৬৪০৬  
 ১৩৩৫  
 ৪৫.৪  
 ৩৫.৬



 উপজেলা শহর


 আয়তন (বর্গ কিমি)  
 মৌজা  
 লোকসংখ্যা  
 ঘনত্ব (প্রতি বর্গ কিমি)  
 শিক্ষার হার (%)


 ৪.৫১  
 ৩  
 ১৫৫৭৩  
 ৩৪৫৩  
 ৪৫.৪



 ইউনিয়ন


 ইউনিয়নের নাম ও জিও কোড  
 আয়তন (একর)  
 লোকসংখ্যা  
 শিক্ষার হার (%)


 পুরুষ  
 মহিলা


 আড়াইবাড়িয়া ১৩  
 ৩৭৮২  
 ১২৭৯৫  
 ১২৪৫৫  
 ৪৫.৬৮


 গোবিন্দপুর ২৭  
 ৫৯১৯  
 ১৮২৫৯  
 ১৮০৬৫  
 ৩৩.৪২


 জিনারি ৪০  
 ৫৭৭৭  
 ১২৩৬২  
 ১১৬৫৬  
 ২৮.৯৮


 পুমদি ৫৪  
 ৪৭৫৯  
 ১২২২৬  
 ১২০৬৫  
 ৪১.৭৫


 শাহেদল ৬৭  
 ৩০৪০  
 ৯৫৩০  
 ৯০৯৯  
 ৪৭.৩১


 সিধলা ৮১  
 ৬৫৪৫  
 ১৭০২৯  
 ১৬৪৩৮  
 ২৮.৪৫

সূত্র আদমশুমারি রিপোর্ট ২০০১, বাংলাদেশ পরিসংখ্যান ব্যুরো।

 
প্রাচীন নিদর্শনাদি ও প্রত্নসম্পদ পিতলগঞ্জ নীলকুঠি (১৮০০), ভাঙ্গাটিয়া জমিদারবাড়ির মন্দির (১৮০০), কুলেশ্বরীবাড়ি কালীমন্দির (সপ্তদশ শতক)।
মুক্তিযুদ্ধের ঘটনাবলি ১৯৭১ সালে হোসেনপুর থানায় মুক্তিযোদ্ধাদের আক্রমণে ৩৯ জন পাকসেনা নিহত হয় এবং এ অভিযানে প্রচুর গোলাবারুদ মুক্তিযোদ্ধাদের হস্তগত হয়। ১৯৭১ সালের ১৮ নভেম্বর মুক্তিযোদ্ধারা হোসেনপুর থানা এলাকায় একটি সেতু বিস্ফোরণের সাহায্যে উড়িয়ে দেয় এবং রাজাকার ক্যাম্প আক্রমণ করে রাইফেলসহ ১৪ জন রাজাকারকে বন্দি করে।
মুক্তিযুদ্ধের স্মৃতিচিহ্ন বধ্যভূমি ১ (কুড়িঘাট বধ্যভূমি, হোসেনপুর থানার সামনে); স্মৃতিফলক ১ (শহীদ মঞ্জু গেট)।
ধর্মীয় প্রতিষ্ঠান   মসজিদ ২০৯, মন্দির ২, মাযার ১০, আখড়া ২।
শিক্ষার হার, শিক্ষা প্রতিষ্ঠান গড় হার ৩৬.৬%; পুরুষ ৩৮.৬%, মহিলা ৩৪.৬। কলেজ ৪, মাধ্যমিক বিদ্যালয় ২১, মাদ্রাসা ১৩। উলে­খযোগ্য শিক্ষা প্রতিষ্ঠান: গোবিন্দপুর উচ্চ বিদ্যালয় (১৯১৮), হোসেনপুর পাইলট উচ্চ বিদ্যালয় (১৯২০), হোসেনপুর উচ্চ বিদ্যালয় (১৯৩৬), পিপলাকান্দি উচ্চ বিদ্যালয় (১৯৪১), মাধখলা ফাজিল (স্নাতক) মাদ্রাসা (১৯২৯)।
জনগোষ্ঠীর আয়ের প্রধান উৎস কৃষি ৬৫.৮১%, অকৃষি শ্রমিক ৩.৬৭%, শিল্প ০.২৫%, ব্যবসা ১১.৯৮%, পরিবহণ ও যোগাযোগ ২.৮৯%, চাকরি ৪.৮১%, নির্মাণ ০.৯৩%, ধর্মীয় সেবা ০.১৭%, রেন্ট অ্যান্ড রেমিটেন্স ১% এবং অন্যান্য ৮.৪৯%।
কৃষিভূমির মালিকানা ভূমিমালিক ৬০.৮৭%, ভূমিহীন ৩৯.১৩%। শহরে ৪৩.৭৪% এবং গ্রামে ৬২.৬৩% পরিবারের কৃষিজমি রয়েছে।
প্রধান কৃষি ফসল ধান, পাট, গম, আলু, বেগুন, পটল, সরিষা, আখ, পান, ভূট্টা, শাকসবজি।
বিলুপ্ত বা বিলুপ্তপ্রায় ফসলাদি  স্থানীয় জাতের ধান, কলাই।
প্রধান ফল-ফলাদি আম, জাম, লিচু, কাঁঠাল, কলা, পেঁপে, আতা, নারিকেল, তাল, জামরুল, বেল।
মৎস্য, গবাদিপশু ও হাঁস-মুরগির খামার মৎস্য ১, গবাদিপশু ১০, হাঁস-মুরগি ১৪, হ্যাচারি ২০।
যোগাযোগ বিশেষত্ব পাকারাস্তা ২৫.৮০ কিমি, আধা-পাকারাস্তা ৩৫ কিমি, কাঁচারাস্তা ১৯৫.৩১ কিমি।
বিলুপ্ত বা বিলুপ্তপ্রায় সনাতন বাহন পাল্কি, ঘোড়ার গাড়ি, গরুর গাড়ি।
শিল্প ও কলকারখানা আটামিল, রাইসমিল, স’মিল, আইস ফ্যাক্টরি, বিস্কুট ফ্যাক্টরি।
কুটিরশিল্প  স্বর্ণশিল্প, মৃৎশিল্প, লৌহশিল্প, কাঠের কাজ, বাঁশের কাজ, সেলাই কাজ।
হাটবাজার ও মেলা হাটবাজার ১৭, মেলা ৫। হোসেনপুর বাজার, হাজীপুর কাচারী বাজার, পিতলগঞ্জ বাজার, রামপুর বাজার, হারেঞ্জা বাজার ও চরপুমদী বাজার উলে­খযোগ্য।
প্রধান রপ্তানিদ্রব্য  ধান, পাট, গম, আলু, আখের গুড়, কলা।
বিদ্যুৎ ব্যবহার এ উপজেলার সবক’টি ইউনিয়ন পল্লিবিদ্যুতায়ন কর্মসূচির আওতাধীন। তবে ১৬.৫২% পরিবারের বিদ্যুৎ ব্যবহারের সুযোগ রয়েছে।
পানীয়জলের উৎস  নলকূপ ৯৪.৯১%, পুকুর ১.২৮%, ট্যাপ ০.৩৪% এবং অন্যান্য ৩.৪৭%। এ উপজেলার ৪.৯৯% অগভীর নলকূপের পানিতে আর্সেনিকের উপস্থিতি প্রমাণিত হয়েছে।
স্যানিটেশন ব্যবস্থা এ উপজেলার ১৪.০৩% (গ্রামে ১২.৪২% ও শহরে ২৯.৭৪%) পরিবার স্বাস্থ্যকর এবং ৫২.৫৩% (গ্রামে ৫২.৭৪% ও শহরে ৫০.৪৬%) পরিবার অস্বাস্থ্যকর ল্যাট্রিন ব্যবহার করে। তবে ৩৩.৪৪% পরিবারের কোনো ল্যাট্রিন সুবিধা নেই।
স্বাস্থ্যকেন্দ্র  উপজেলা স্বাস্থ্য কমপে­ক্স ১, পরিবার পরিকল্পনা কেন্দ্র ৫, উপস্বাস্থ্য কেন্দ্র ৬।
এনজিও  ব্র্যাক, প্রশিকা।  [আজিজুর রহমান ভূঞা বাবুল]
তথ্যসূত্র  আদমশুমারি রিপোর্ট ২০০১, বাংলাদেশ পরিসংখ্যান ব্যুরো; হোসেনপুর উপজেলা সাংস্কৃতিক সমীক্ষা প্রতিবেদন ২০০৭।




হোসেনাবাদ  অধুনা বিলুপ্ত তিনটি শহরের নাম। হোসেনশাহী সুলতান আলাউদ্দীন  হোসেন শাহএর নামানুসারে এ শহরগুলির নামকরণ করা হয়েছে। এগুলির মধ্যে হোসেনাবাদ বুজুর্গ (বড় হোসেনাবাদ) বর্তমান ভারতের পশ্চিমবঙ্গ রাজ্যের মালদহ জেলায় অবস্থিত এবং এটিকে একই রাজ্যের মুর্শিদাবাদ ও ২৪ পরগণা জেলায় অবস্থিত হোসেনাবাদ নামের অন্য দুটি শহর থেকে আলাদাভাবে চিহ্নিত করতে হবে। শেষোক্ত দুটি শহর সম্পর্কে লোকগাঁথা ছাড়া খুব কমই তথ্য পাওয়া যায়। হোসেনাবাদ বুজুর্গ শহরটির প্রতিষ্ঠাতা ছিলেন সুলতান আলাউদ্দীন হোসেন শাহ এবং এ শহর সুলতান আলাউদ্দীন হোসেন শাহ ও তাঁর উত্তরসূরি নাসিরউদ্দীন  নুসরত শাহ, ফিরুজ শাহ এবং  গিয়াসউদ্দীন মাহমুদ শাহএর আমলে সমৃদ্ধিশালী হয়ে ওঠে। আলাউদ্দীন হোসেন শাহের  মুদ্রা ও শিলালিপিতে এই শহরের নাম পাওয়া যায়, তবে পরবর্তী তিন সুলতানের কেবল মুদ্রাতেই নামটি পাওয়া গেছে। হোসেনাবাদ শহরটি গৌড়-লখনৌতি নগরীর সাথে অভিন্ন কিনা তা নিশ্চয় করে বলা যায় না। তবে যদি অভিন্ন হয়েই থাকে তাহলে বুঝতে হবে যে হোসেন শাহের নামানুসারে শহরটি নতুন নামকরণ করা হয়েছিল অথবা সুলতান নিজে নগরীর উপকণ্ঠে এ শহর নির্মাণ করেছিলেন। এখানে দ্বিতীয় ধারনাটিই বেশি বিশ্বাসযোগ্য বলে মনে হয়।
গোলাম হোসেন সলিমের মতে হোসেন শাহ গৌড়ের নিকটবর্তী  একডালা নামক স্থানে তাঁর রাজধানী স্থানান্তর করেছিলেন। এই একডালা  গৌড় নগরীর উত্তর-পশ্চিম প্রান্তদেশের রামকেলি গ্রামের নিকটে অবস্থিত ছিল। সম্ভবত হোসেন শাহ পরবর্তীকালে এই একডালারই নাম রেখেছিলেন হোসেনাবাদ। গৌড়-লখনৌতির প্রাচীরবেষ্টিত নগরী থেকে উত্তরে বেশ খানিকটা দূরে সুলতান হোসেন শাহ কর্তৃক নির্মিত  বড় সোনা মসজিদএর অস্তিত্ব ইঙ্গিত দেয় যে, এ এলাকাটি একসময় সমৃদ্ধশালী ছিল। এই বড় সোনা মসজিদ, যার অস্তিত্ব এখন আর নেই, হোসেনাবাদ শহরের প্রধান আকর্ষণ ছিল বলে মনে হয়। সম্প্রতি আবিষ্কৃত এবং মালদহ স্টেট মিউজিয়ামে রক্ষিত একটি  শিলালিপি সন্দেহাতীতভাবে প্রমাণ দেয় যে, আলাউদ্দীন হোসেন শাহই বড় সোনা মসজিদ নির্মাণ করেছিলেন, তাঁর পুত্র নাসিরউদ্দীন নুসরাত শাহ নয়।  [এ.বি.এম হোসেন]




 হোসনী দালানের রৌপ্য রেপলিকা
হোসেনী দালান  পুরানো ঢাকায় অবস্থিত শিয়া সম্প্রদায়ের একটি ইমারত। এটি মুগল আমলে নির্মিত হয়েছিল বলে মনে করা হয়। ৬১ হিজরির ১০ মুহররম (৬৮০ খ্রিস্টাব্দের ১০ অক্টোবর) তারিখে ইরাকের কারবালার যুদ্ধে আল-হোসেনের শহীদত্বকে স্মরণ করার জন্য ইমারত নির্মাণ করা ছিল শিয়া সম্প্রদায়ের মধ্যে প্রচলিত একটি সাধারণ রীতি। শাহ সুজার শাসনকালে জনৈক সৈয়দ মুরাদ প্রথম এ ইমারত নির্মাণ করেন বলে মনে করা হয়।  শাহ সুজা নিজে সুন্নি মুসলমান হলেও শিয়াদের মধ্যে প্রচলিত রীতিনীতির পৃষ্ঠপোষকতা করতে আগ্রহী ছিলেন। প্রচলিত লোককাহিনী অনুসারে, সৈয়দ মুরাদ একদা স্বপ্নে আল হোসেনকে একটি ‘তাজিয়াখানা’ নির্মাণ করতে দেখে এই ইমারত নির্মাণে উৎসাহিত হন। তিনিই এই ইমারতের নাম রাখেন হোসেনী দালান। ইমারতটি সম্ভবত একটি ছোট্ট স্থাপনা ছিল। পরবর্তীকালে ১৮০৭ ও ১৮১০ সালে  ইস্ট ইন্ডিয়া কোম্পানির উদ্যোগে ইমারতটির সংস্কার করা হয় এবং ১৮৯৭ সালের ভূমিকম্পের পর এর কিছু অংশ নতুন করে পুনর্নির্মাণ করা হয়। সংস্কার ও সম্প্রসারণের ফলেই এটি বর্তমান রূপ ধারণ করেছে।

 হোসনী দালান (দক্ষিণ পার্শ্ব)
এই হোসেনী দালান একটি উঁচু মঞ্চের উপর স্থাপিত। পূর্বদিকের একটি সিঁড়ির সাহায্যে এই মঞ্চে উঠতে হয়। মূল ইমারতটি পাশাপাশি সংস্থাপিত দুটি হলকক্ষ নিয়ে গঠিত। দক্ষিণমুখী ‘শিরনি’ হলটি হোসেনের মৃত্যুর জন্য দুঃখ ও শোক প্রকাশের উদ্দেশ্যে কালো রঙ করা হয়েছিল। অন্যদিকে উত্তরমুখী খুতবা হলে রয়েছে সাতধাপবিশিষ্ট একটি কাঠের তৈরি মিম্বর। শেষোক্ত হলটিতে বিভিন্ন ধর্মীয় প্রতীক ঝুলিয়ে রাখা হয়েছে। এই দুটি হলের ডানে ও বামে সম্ভবত নারীদের জন্য দ্বিতল বিশিষ্ট সম্পূরক হলকক্ষ নির্মিত হয়েছে। দক্ষিণ দিকের সম্মুখভাগের দুপ্রান্তে দুটি তিনতলা বহুভুজ ফাঁপা বুরুজ রয়েছে। বুরুজগুলির শীর্ষে রয়েছে গম্বুজ।
ইমারতটির প্যারাপেটে রয়েছে রঙিন পদ্ম-পাঁপড়ির নকশা, আর এর চার কোণের শীর্ষে রয়েছে চারটি ছত্রী। সামগ্রিকভাবে ইমারতটিকে দেখতে একটি আধুনিক ইমারত বলেই মনে হয়, তবে এর কোথাও কোথাও পুরানো আমলের স্থাপত্যের চিহ্ন দেখা যায়। মুহররমের ১ থেকে ১০ তারিখে হোসেনী দালান ঢাকা শহরের মূল আকর্ষণে পরিণত হয়। মুসলমান সম্প্রদায়ের লোকেরা এখানে সমবেত হয়ে ‘হায় হোসেন, হায় হোসেন’ বলে মাতম করতে থাকে। আশুরার দিনে (অর্থাৎ ১০ মুহররম) এখান থেকে বিশাল একটি তাজিয়া মিছিল বের করা হয়, প্রধান প্রধান সড়কগুলি প্রদক্ষিণ করে নগরীর পশ্চিম প্রান্তে প্রতীকীভাবে কারবালা নাম দেওয়া একটি স্থানে গিয়ে তা শেষ হয়।  [এ.বি.এম হোসেন]




হ্যান্ডবল  প্রতি দলে বারো জন নিয়ে গঠিত দুটি দলের মধ্যে চামড়া দিয়ে তৈরি বল ধরতে, নিক্ষেপ করতে বা থামাতে মুখ্যত হাত দ্বারা অনুষ্ঠিত খেলা। হ্যান্ডবল খেলার পূর্ণ মাঠের দৈর্ঘ্য বা পার্শ্বরেখা ৪০ মিটার এবং প্রস্থ বা প্রান্তরেখা (goal line) ২০ মিটার। মাঠের উভয় প্রান্তে গোল লাইনের ঠিক মাঝখানে গোল পোস্টটির অবস্থান। প্রতিটি গোলপোস্ট লম্বায় ৩ মিটার এবং উচ্চতায় ২ মিটার হয়। খেলার সময়সীমা মাঝখানে ১০ মিনিট বিরতিসহ  ৭০ মিনিট। বলটি হয় গোলাকার, পরিধি ৫৮-৬০ সেন্টিমিটার ও ওজন ৪২৫-৪৭৫ গ্রাম। একজন খেলোয়াড় হ্যান্ডবল খেলায় বল ধরতে, থামাতে বা ছুঁড়ে দিতে বাহু, মাথা, পৃষ্ঠদেশ, উরু বা হাঁটু ব্যবহার করেন, তবে তিনি সর্বোচ্চ তিন সেকেন্ড পর্যন্ত বলটি হাতে অথবা মাটিতে ধরে রাখতে পারেন। বলটি ক্রসবারের নিচে গোল-পোস্টদ্বয়ের মধ্যকার দাগটি সম্পূর্ণভাবে অতিক্রম করলে একটি গোল হয়। 
হ্যান্ডবল একটি প্রাচীন খেলা। গ্রিক কবি হোমারের ওডিসি মহাকাব্যে এই খেলার উলে­খ আছে। খ্রিস্টপূর্ব যুগে নীল নদের উপত্যকা ভূমিতে বল নিয়ে যেসব খেলা প্রচলিত ছিল তার সব কটিই ছিল হাতের খেলা। তবে খেলার ধরন-পদ্ধতির দিক দিয়ে আজকের হ্যান্ডবল সম্পূর্ণ নতুন একটি সংযোজন। কেউ কেউ মনে করেন আধুনিক আউটডোর হ্যান্ডবল খেলার জন্ম জার্মানিতে। ১৯০৪ সালে ডেনমার্কের জনৈক ক্রীড়াশিক্ষক হোলজার নিয়েলসেন ‘হ্যান্ড বোল্ড’ নামে একটি খেলা প্রবর্তন করেন। ১৯১৭ সালে মহিলাদের ক্রীড়াশিক্ষক বার্লিনের ম্যাক্স হিসার মেয়েদের জন্য অভিনব পদ্ধতিতে হ্যান্ডবল খেলার প্রবর্তন করেন। ১৯১৯ সালে অন্য একজন ক্রীড়াশিক্ষক কার্ল শিলেঞ্জ এই খেলায় তাঁর নিজস্ব কিছু পদ্ধতি সংযোজন করে খেলাটিকে সমৃদ্ধ করেন। তিনিই প্রথম খোলা মাঠে এই খেলার আয়োজন করেন। ১৯২০ সালের ১ জানুয়ারি বার্লিনে প্রথম শিলেঞ্জের পদ্ধতিতে দুই দলের মধ্যে প্রতিযোগিতামূলক হ্যান্ডবল খেলা অনুষ্ঠিত হয়। ১৯২৩ সালে ম্যাক্স হিসার পদ্ধতিতে বার্লিন ও ড্রেসডেন দলের মধ্যে প্রথম দুটি মহিলা দলের প্রতিযোগিতা অনুষ্ঠিত হয়।
১৯২৫ সালের ১৩ সেপ্টেম্বর হ্যালিম্যালিতে জার্মান ও অস্ট্রিয়া দলের মধ্যে প্রথম আন্তর্জাতিক হ্যান্ডবল খেলা অনুষ্ঠিত হয়। পরে এর নিয়মকানুন পুনর্বিন্যাস করা হয়। ১৯২৮ সালে আমস্টারডামে যুক্তরাষ্ট্র, কানাডা, ফিনল্যান্ড, জার্মানি, আয়ারল্যান্ড, ডেনমার্ক, ফ্রান্স, গ্রিস, অস্ট্রিয়া, সুইডেন ও চেকোশ্লোভাকিয়া এই ১১টি দেশ নিয়ে ইন্টারন্যাশনাল অ্যামেচার হ্যান্ডবল ফেডারেশন গঠিত হয়। ১৯৩৬ সালে বার্লিনে অনুষ্ঠিত অলিম্পিকে খোলা মাঠে হ্যান্ডবল খেলা দেখানো হয়। এরপর থেকে হ্যান্ডবল খেলা খুব জনপ্রিয় হতে থাকে। ১৯৬৫ সালে মাদ্রিদে অনুষ্ঠিত ইন্টারন্যাশনাল অলিম্পিক কমিটির বৈঠকে ১৯৭২ সালের মিউনিখ অলিম্পিকে হ্যান্ডবল অন্তর্ভুক্ত করা হয়। এরপর ইউরোপে খেলাটি আরও জনপ্রিয়তা পায়।
১৯৭৪ সাল থেকে এশিয়ায় হ্যান্ডবল জনপ্রিয়তা পেতে থাকে। ঐ বছর তেহরানে অনুষ্ঠিত এশিয়ান গেমস উপলক্ষে সমবেত ক্রীড়া সংগঠকদের উদ্যোগে এশিয়ান হ্যান্ডবল ফেডারেশন গঠিত হয়। ১৯৭৬ সালে কুয়েতে ফেডারেশন আনুষ্ঠানিকভাবে প্রতিষ্ঠা লাভ করে। কুয়েতে ফেডারেশনের সদর দফতর প্রতিষ্ঠিত হয়।
বাংলাদেশে হ্যান্ডবল খেলার আনুষ্ঠানিক প্রচলন ঘটে ১৯৮৩ সালের জুন মাসে। ক্রীড়া নিয়ন্ত্রণ বোর্ডের প্রশিক্ষণ কেন্দ্রে আয়োজিত ছেলেদের একটি প্রদর্শনী খেলার মাধ্যমে স্টেডিয়ামে প্রথম হ্যান্ডবল লিগ খেলা অনুষ্ঠিত হয়। ১৯৮৩ সালের জুলাই মাসে প্রথম জাতীয় মহিলা হ্যান্ডবল প্রতিযোগিতা এবং পৃথকভাবে পুরুষ ও মহিলাদের প্রথম বর্ষাকালীন হ্যান্ডবল টুর্নামেন্ট অনুষ্ঠিত হয়। ১৯৮৩ সালের ২৯ সেপ্টেম্বর তৎকালীন চিফ মার্শাল ল অ্যাডমিনিস্ট্রিটর অফিসের কন্ফারেন্স রুমে অনুষ্ঠিত ক্রীড়ামোদীদের এক সভায় বাংলাদেশ হ্যান্ডবল অ্যাসোসিয়েশেন প্রতিষ্ঠিত হয়, যা ১৯৮৫ সালে বাংলাদেশ হ্যান্ডবল ফেডারেশনে রূপান্তরিত হয়। বাংলাদেশ হ্যান্ডবল রেফারিজ অ্যাসোসিয়েশনও গঠিত হয় ১৯৮৫ সালে।
বাংলাদেশ হ্যান্ডবলের অনেক আন্তর্জাতিক প্রতিযোগিতায় অংশগ্রহণ করে থাকে। ১৯৮৮ সালে অনুষ্ঠিত হংকং আন্তর্জাতিক হ্যান্ডবল টুর্নামেন্টে বাংলাদেশের মহিলা আনসার দল অংশগ্রহণের মধ্য দিয়ে আন্তর্জাতিক অঙ্গনে তাদের অগ্রযাত্রা শুরু হয়। ১৯৯১ সালে কমনওয়েলথ ইয়ুথ চ্যাম্পিয়ানশিপে ছেলেদের দল তৃতীয় স্থান অর্জন করে। ১৯৯২ সালে ডেনমার্কে অনুষ্ঠিত আন্তর্জাতিক হ্যান্ডবল চ্যাম্পিয়নশিপে ঢাকার ভিকারুনন্নিসা নুন স্কুল অ্যান্ড কলেজ অংশ নেয়। ১৯৯৪ সালে মালয়েশিয়ায় অনুষ্ঠিত চতুর্থ কমনওয়েলথ চ্যাম্পিয়নশিপে ঢাকার ব্রাদার্স ইউনিয়ন অংশগ্রহণ করে। ১৯৯৫ সালে অনুষ্ঠিত কমনওয়েলথ ইয়ুথ হ্যান্ডবল চ্যাম্পিয়ানশিপে বয়েজ এবং গার্লস দল চ্যাম্পিয়ান হওয়ার গৌরব অর্জন করেন। ১৯৯৬ সালে ভারতের জয়পুর অনুষ্ঠিত সাউথ এশিয়ান হ্যান্ডবল চ্যাম্পিয়ানশিপের আসরে বাংলাদেশের পুরুষ দল তৃতীয় স্থান অর্জন করে। ১৯৯৫ সালে ঢাকায় ৩টি দেশ নিয়ে অনুষ্ঠিত ২য় সাউথ এশিয়ান হ্যান্ডবল চ্যাম্পিয়নশিপে বাংলাদেশ রানার আপ হয়। ষষ্ঠ এশিয়ান মহিলা জুনিয়র হ্যান্ডবল চ্যাম্পিয়নশিপ ২০০০ সালের ২৫-৩১ জুলাই ঢাকায় অনুষ্ঠিত হয়। দক্ষিণ কোরিয়া, চীন, জাপান, চীনা-তাইপে, ভারত, নেপাল ও স্বাগতিক বাংলাদেশ এই টুর্নামেন্টে অংশগ্রহণ করে।
বাংলাদেশ ২০০০ সালের ঢাকা আসরে রানার্স আপ এবং ২০০৮ সালের ভারত আসরে তৃতীয় স্থান অর্জন করে। বাংলাদেশ মহিলা হ্যান্ডবল দলের শায়েলা পারভিন শিখা ‘বেস্ট প্লেয়ার’ পুরস্কার লাভ করে।
২০০৮ সালে ভারতের লখনৌতে অনুষ্ঠিত তৃতীয় সাউথ এশিয়ান উইমেন হ্যান্ডবল চ্যাম্পিয়ানশিপে বাংলাদেশ মহিলা হ্যান্ডবল দল রানার্স আপ হওয়ার সম্মান অর্জন করে।
এছাড়া ২০১০ সালের সাফ হ্যান্ডবলে পুরুষ দল তৃতীয় স্থান এবং ভারতের হলদিয়াতে অনুষ্ঠিত হ্যান্ডবল ইন্টারন্যাশনাল ফ্রেন্ডশিপ টুর্নামেন্টে বাংলাদেশ হ্যান্ডবল দল চ্যাম্পিয়ান হওয়ার গৌরব অর্জন করে। বাংলাদেশ মহিলা হ্যান্ডবল দলের শাহিদা খাতুন ‘বেস্ট প্লেয়ার’ অ্যাওয়ার্ড লাভ করে। ২০১০ সালের আইএইচএফ চ্যালেঞ্জ ট্রপিতে বাংলাদেশ পুরুষ হ্যান্ডবল দল তৃতীয় স্থান অর্জন করে।  [গোফরান ফারুকী এবং আবু তালহা সরকার]




হ্যারিংটন, জন হার্বার্ট (১৭৬৪-১৮২৭)  ইস্ট ইন্ডিয়া কোম্পানির বেসামরিক কর্মকর্তা, প্রাচ্যবিদ এবং আইনজ্ঞ। ১৭৮০ সালে তিনি ছিলেন রাজস্ব প্রশাসনের একজন অধস্তন কর্মকর্তা। কিন্তু স্বীয় প্রচেষ্টা, মেধা ও কৃতিত্বের বলে অত্যন্ত দ্রুত সমসাময়িক অন্য কর্মকর্তাদের অতিক্রম করে যান। কোম্পানি সরকারের আইনগত বিষয়ের প্রতি তাঁর আগ্রহ জন্মে। চাকুরির সাথে সাথে প্রাচ্য সভ্যতা বিষয়ে তিনি প্রচুর গবেষণা করেন। একজন প্রাচ্যবিদ হিসেবে তিনি ভারতীয় সভ্যতার আইনগত ভিত্তি নিয়ে গবেষণা করেন এবং ব্যাপক লেখালেখি করেন। তিনি গবেষণার মাধ্যমে বৃটিশ কর্তৃপক্ষ কর্তৃক জারিকৃত সকল রেগুলেশ, সার্কুলার টীকাটিপ্পনীসহ সংকলিত করে Analysis of the Laws and Regulations of the Fort William Government in Bengal, (1805-17) শিরোনামে তিন খন্ডে প্রকাশ করেন। এ পান্ডিত্যপূর্ণ আইন গ্রন্থ উনিশ শতকে আইনবিদ ও বিচারকগণ মূল তথ্যসূত্র হিসেবে ব্যবহার করেছেন। একজন সুযোগ্য প্রাচ্যবিদ হিসেবে তিনি শেখ সাদীর রচনাবলী Persian and Arabic Works of Sadi (১৮১৬) শিরোনামে সংকলন ও সম্পাদন করেছেন। এর মাধ্যমে তিনি এ পারস্য কবিকে পাশ্চাত্যের সাহিত্যামোদীদের কাছে পরিচিত করেছিলেন।
জন হার্বার্ট হ্যারিংটন ১৮০১ সালে সদর দীউয়ানি ও নিজামত আদালতের জুনিয়র বিচারকের, ১৮১১ সালে প্রধান বিচারকের, ১৮২২-২৩ সালে গভর্নর জেনারেলের কাউন্সিল সদস্য এবং  বোর্ড অফ ট্রেড-এর প্রেসিডেন্টের দায়িত্ব পালন করেন। তিনি  ফোর্ট উইলিয়ম কলেজএর আইনের অধ্যাপক ও পরবর্তীকালে কলেজের প্রেসিডেন্ট ছিলেন। ১৮২৭ সালে তিনি কর্মজীবন থেকে অবসর গ্রহণ করেন এবং একই বছর লন্ডনে মারা যান।  [সিরাজুল ইসলাম]




 হ্যারিয়ার
হ্যারিয়ার (Harrier)  Ciconiiformes বর্গের Accipitridae গোত্রের কয়েক প্রজাতির শিকারী পাখি। এদের ডানা লম্বা, ঠোঁটখাটো এবং পালক নরম। বিশ্বে হ্যারিয়ার আছে প্রায় ১৩ প্রজাতির, বাংলাদেশে ৫, সবগুলিই পরিযায়ী। এদের সকলেরই লেজের পালক লম্বা, ডানা ছড়ানো আর মুখের পালক গোলভাবে সাজানো। গ্রামাঞ্চলে খোলা জায়গায়, বিশেষত জলাভূমির উপর নিচু হয়ে ওড়ে এবং কীটপতঙ্গ, উভচর, ছোট সরীসৃপ, পাখি বা স্তন্যপায়ীকে ছোঁ মেরে ধরে। একটি পুরুষ হ্যারিয়ারের ৬টি পর্যন্ত সঙ্গিনী থাকতে পারে। প্রজনন মরসুম ছাড়া অনেক প্রজাতিই দলে বাস করে এবং অনেকগুলি একসঙ্গে মাটিতে ঘুমায়। বাসা বাঁধে জলাভূমির ঝোপঝাড় বা নলখাগড়ার বনে। সাদা বা নীলচে ৪-৬টি ডিম পাড়ে। সাধারণত স্ত্রী পাখি আকারে বড় ও ভিন্ন রঙের।
বাংলাদেশের হ্যারিয়ার প্রজাতিগুলি হলো: বৃহত্তম হ্যারিয়ার (Eurasian Marsh Harrier/Marsh Harrier, Circus aeruginosus): পাখা অধিক গোলাকার ও চওড়া। পুরুষ পাখি গাঢ়-বাদামি; মাথা, গলা ও বুক পিঙ্গল; নিচের দিক গাঢ়-পিঙ্গল। ডানায় কোন সাদা দাগ নেই। ডানা ও লেজ রুপালি ধূসর। স্ত্রী পাখি খয়েরি-ধূসর; মাথায় হালকা হলুদ টোপর এবং ডানার গোড়ায় ঘাড়ের কাছে হালকা হলুদ। Pallid Harrier/Pale Harrier (Circus macrourus): পুরুষ পাখি হালকা ধূসর এবং সরু, লম্বা, চোখা ডানার আগা কালো যা ওড়ার সময় চোখে পড়ে। লম্বা, সাদা লেজ, তাতে ধূসর রঙের ডোরা। স্ত্রী পাখিতে বাদামির সঙ্গে হালকা হলুদ মিশানো; পেঁচার মতো গোলগাল মাথা। সাধারণত ফসলের মাঠ ও ঘাসজমির উপর শূন্যে ওঠা-নামা করতে থাকে।
Hen-Harrier (Circus cyaneus): পুরুষ পাখি দেখতে Pale Harrier এর মতো, কিন্তু পিঠ আরও বেশি ধূসর যা ছড়িয়ে আছে চিবুক, গলা ও বুকের উপর অবধি। স্ত্রী পাখির পিঠ গাঢ়-বাদামি, বুকে বাদামি দাগ ছিটানো। বাচ্চাদের বুকের দিক পিঙ্গল-হলুদ, তাতে গাঢ়-বাদামি ডোরা। Pied Harrier (Circus melanoleucos): পুরুষ পাখির গড়ন লম্বাটে, লম্বা ডানায় সাদা ও কালো পালক। পাখিকে কালোর চেয়ে বেশি সাদা দেখায়। ডানা সাদা, আগা কালো। স্ত্রী পাখির পিঠের দিক গাঢ়-বাদামি, পেছন সাদাটে। অঙ্কীয়ভাগ পিঙ্গল। Montagu‘s Harrier (Circus pygargus): পুরুষ পাখি Pale Harrier-এর মতো দেখায়, তবে আরও গাঢ়-ধূসর ও তাতে বাদামি ছিটা। গলা ধূসর, বুক নিচের দিকে সাদা, তাতে বাদামি ডোরা। ডানায় একটি সরু ও কালো রেখা খুব স্পষ্ট। স্ত্রী পাখি Pale Harrier-এর মতো দেখায়।  [মোঃ আনোয়ারুল ইসলাম]




হ্যালহেড, ন্যাথানিয়েল ব্র্যাসি  (১৭৫১-১৮৩০)  প্রাচ্যবিদ ও বৈয়াকরণিক। তিনিই প্রথম বৈয়াকরণিক যিনি বাংলা  ব্যাকরণ রচনায় উদাহরণ ব্যবহার করে বাংলা পাঠ ও  বাংলা লিপি ব্যবহার করেন। এর আগে পর্তুগিজ ধর্মযাজকরা রোমান অক্ষরে অতি সাধারণভাবে বাংলা ব্যাকরণ ও  অভিধান রচনার চেষ্টা করেন। কিন্তু নিয়মতান্ত্রিক পদ্ধতিতে হ্যালহেডই প্রথম বাংলা ব্যাকরণ রচনা করেন।

 ন্যাথানিয়েল ব্র্যাসি হ্যালহেড
১৭৫১ সালের ২৫ মে লন্ডনের এক উচ্চ মধ্যবিত্ত পরিবারে হ্যালহেডের জন্ম। তাঁর পিতা উইলিয়ম হ্যালহেড (William Halhed) ছিলেন একজন ব্যাংকার। ন্যাথানিয়েল ছিলেন পরিবারের বড় ছেলে। তিনি বিখ্যাত পাবলিক স্কুল হ্যারোতে (১৭৫৮-৬৮) পড়াশোনা করেন। সেখানে তাঁর যোগাযোগ হয় Richard Brinsley Sheridan, Samuel Parr এবং  উইলিয়ম জোনস-এর (১৭৪৭-১৭৯৪) সঙ্গে। হ্যারো থেকে হ্যালহেড অক্সফোর্ডে গিয়ে Christ College-এ ১৭৬৮ থেকে ১৭৭০ সাল পর্যন্ত পড়াশোনা করেন। সেখানে জোনসের সঙ্গে তাঁর পুনরায় সাক্ষাৎ ঘটে। জোনস তাঁকে আরবি শিখতে উৎসাহিত করেন। কিন্তু হ্যালহেড এ ব্যাপারে বেশিদূর অগ্রসর হতে পারেননি। এর পরিবর্তে তিনি বরং গ্রিক ও ল্যাটিন ভাষা চর্চা করেন এবং গ্রিক ভাষায় যথেষ্ট দক্ষতাও অর্জন করেন। তিনি শেরিডনের সঙ্গে যৌথ প্রচেষ্টায় The Love Epistles of Aristaenetus শীর্ষক গ্রন্থটি গ্রিক ভাষা থেকে ইংরেজিতে অনুবাদ করে বেশ খ্যাতি ও সুনাম অর্জন করেন। অনুবাদ এমনই অনবদ্য ও জনপ্রিয় ছিল যে, চার বছরে গ্রন্থটির তিনটি সংস্করণ প্রকাশিত হয়।
হ্যালহেডের মধ্যে এ সময় সাহিত্য-সম্ভাবনা প্রকাশ পায়, কিন্তু একটি অপ্রীতিকর ঘটনার শিকার হয়ে তাঁকে দেশ ত্যাগ করতে হয়। হ্যালহেড এবং শেরিডন উভয়ই একই সময়ে Miss Linley নামে এক মহিলাকে ভালোবাসতেন। শেষাবধি এতে শেরিডনের জয় হয়। এ নিয়ে পিতার সঙ্গে হ্যালহেডের মনোমালিন্য হয়। তাই সমসাময়িক অনেকের মতো তিনিও ভগ্ন হূদয়ে সাফল্য ও শান্তির সন্ধানে বিদেশে পাড়ি জমান। এভাবে তিনি ১৭৭২ সালে  কলকাতায় এসে পৌঁছান এবং ইস্ট ইন্ডিয়া কোম্পানিতে রাইটার হিসেবে প্রাথমিক পর্যায়ের চাকরি নেন। হ্যারো ও ক্রাইস্ট কলেজের ছাত্র হিসেবে এবং সাহিত্যিক গুণের অধিকারী হওয়ার কারণে হ্যালহেড অচিরেই গভর্নর Warren Hastings-এর বন্ধুতে পরিণত হন। হেস্টিংস Westminster পাবলিক স্কুলে পড়াশোনা করেছিলেন এবং প্রাচ্যবিদ্যার একজন পৃষ্ঠপোষক ছিলেন। পাবলিক স্কুলে পড়াশোনা করার সুবাদে হ্যালহেডও প্রাচ্যবিদ্যা চর্চার জীবন বেছে নেন। হেস্টিংসের অনুরোধে তিনি এক বিশাল আইনগ্রন্থ রচনা করেন: A Code of Gento Laws, or Ordinations of the Pundits। গ্রন্থটি ১৭৭৬ সালে লন্ডন থেকে প্রকাশিত হয়। এটি মূলত হিন্দু আইনশাস্ত্রের একটি সারসংকলন, যা এগারোজন ব্রাহ্মণ পন্ডিত সংস্কৃত ভাষায় সংকলন করেন। পরে একজন মুন্সি এটি প্রথমে ফারসি ভাষায় অনুবাদ করেন এবং সেখান থেকে হ্যালহেড ইংরেজিতে অনুবাদ করেন। কাজেই এটি ছিল একটি ত্রি-স্তরীয় কাজ, যদিও প্রথম দুই স্তরের পন্ডিতদের নাম গ্রন্থে উল্লিখিত হয়নি। পরবর্তী দশকে এ গ্রন্থটির কয়েকটি সংস্করণ প্রকাশিত হয়। ফরাসি ও জার্মান ভাষায়ও এর অনুবাদ হয়। এর মাধ্যমেই বয়স তিরিশে পৌঁছার আগেই হ্যালহেডের খ্যাতি ইউরোপে ছড়িয়ে পড়ে।
ওয়ারেন হেস্টিংসের অনুরোধে হ্যালহেড তাঁর দ্বিতীয় প্রকল্প বাংলা ভাষার ব্যাকরণ রচনায় ব্যাপৃত হন। তাঁর A Grammar of the Bengal Language গ্রন্থটি ১৭৭৮ সালে প্রকাশিত হয়। এ গ্রন্থ প্রকাশের পর হ্যালহেড লন্ডনে ফিরে যান এবং ১৭৮৪ সালে আবার কলকাতায় ফিরে আসেন। ততদিনে কলকাতার সামাজিক দৃশ্যপট অনেকটাই পাল্টে যায় এবং হেস্টিংস কোম্পানির কোর্ট অব ডিরেক্টরদের রোষাণলে পড়েন। হেস্টিংসকে এক সময় পদত্যাগ করতে বলা হয় এবং তিনি পদত্যাগও করেন। এ ঘটনায় হ্যালহেডও চাকরিতে ইস্তফা দিয়ে ওই বছরই লন্ডন ফিরে যান।
দেশে ফিরে হ্যালহেড বেশ কিছু অনুবাদের কাজ সম্পাদন করেন। ১৭৮৭ সালে তিনি দারাশিকোর ফারসি অনুবাদ অবলম্বনে ইংরেজিতে  উপনিষদ অনুবাদ করেন। তিনি ১৭৯১ সালে পার্লামেন্টের সদস্য নির্বাচিত হন। তাঁর উদ্দেশ্য ছিল বিচারে হেস্টিংসকে সহায়তা করা এবং এ কাজটি তিনি অত্যন্ত দক্ষতার সঙ্গেই করেছিলেন। কিন্তু অচিরেই ব্রিটিশ চিন্তাবিদরা হ্যালহেডের মতামতের নিরপেক্ষতায় সন্দেহ প্রকাশ করতে শুরু করেন, কারণ তিনি যোগ ও সুফি মতবাদে বিশ্বাস করতেন। বস্ত্ততপক্ষে হ্যালহেড তখন চিন্তাভাবনা করছিলেন কীভাবে প্রাচ্য ও প্রতীচ্যের ভাবনার মধ্যে সমন্বয় সাধন করা যায়। তিনি নিজেকে ঈশ্বরের দূত হিসেবে ঘোষণাকারী জনৈক Richard Brothers-কে সমর্থন করেন। এর ফলে প্রাচ্যবিদ হিসেবে তাঁর সামাজিক মর্যাদা অনেকাংশে ক্ষুণ্ণ হয়। ফরাসি বিপ্লবের প্রতি সমবেদনা প্রকাশ করার কারণে লন্ডনবাসীরা তাঁকে ঘৃণার চোখে দেখত। ফরাসি বিপ্লবের নীতির প্রতি তাঁর বিশ্বাস এতই গভীর ছিল যে, তিনি তাঁর সারা জীবনের সঞ্চিত অর্থ নিরাপত্তা ও অধিক লাভের আশায় ফ্রান্সে স্থানান্তরিত করেন। এটা তাঁর একটা নির্বুদ্ধিতার কাজ হয়েছিল, কারণ পরে তিনি তাঁর সব অর্থ হারান। বন্ধুবিবর্জিত ও অর্থশূন্য অবস্থায় হ্যালহেড ১৮৩০ সালের ১৮ ফেব্রুয়ারি মারা যান।
বাঙালি সংস্কৃতির ইতিহাসে হ্যালহেডের সবচেয়ে উল্লেখযোগ্য অবদান তাঁর বাংলা ভাষার ব্যাকরণ। এর আগে পর্তু©র্গজ ধর্মযাজকরা তাঁদের নিজস্ব ভাষায় কিছু বাংলা ব্যাকরণ রচনা করেছিলেন বটে, কিন্তু সেগুলি ছিল সংক্ষিপ্ত ও বিক্ষিপ্ত এবং সেগুলি রচিত হয়েছিল তাঁদের ধর্মপ্রচারের কাজে ব্যবহারের জন্য। হ্যালহেডের কাজটি প্রকৃতপক্ষেই ছিল একজন নিঃস্বার্থ বুদ্ধিজীবীর কাজ। তিনি ইউরোপীয় যুক্তি ও বিজ্ঞান-মনস্কতার প্রভাবে বিশ্বাস করতেন যে, জ্ঞানের চর্চা কেবল জ্ঞানের প্রয়োজনেই করা উচিত। তাঁর ব্যাকরণেই সর্বপ্রথম বাংলা অক্ষরের প্রকাশ ঘটে। বাংলা ভাষার প্রথম মুদ্রিত ব্যাকরণ  ভোকাবুলারিও পর্তুগিজ ভাষায় রচিত (লিসবন, ১৭৪৩), কিন্তু হ্যালহেডের ব্যাকরণ ইংরেজিতে রচিত এবং এতে বাংলায় প্রচুর উদাহরণ, উদ্ধৃতি ইত্যাদি দেওয়া হয়েছে। তবে হ্যালহেডের একটা দুর্বলতা ছিল এই যে, তিনি  বাংলা ভাষা ভাল করে না জেনেই বাংলা ব্যাকরণ রচনা করেছিলেন। তাই তাঁর প্রচেষ্টার সুদূরপ্রসারী কোনো ফল দেখা যায়নি, যদিও তাঁর মাধ্যমেই বাংলা ব্যাকরণ আধুনিকতার দিকে এগুতে থাকে।  [সিরাজুল ইসলাম]




হ্যালিডে, স্যার ফ্রেডারিক জেমস (১৮০৬-১৯০১)  বাংলার প্রথম লেফটেন্যান্ট গভর্নর (১৮৫৪-১৮৫৯)। ১৮০৬ সালের ২৬ ডিসেম্বর তিনি জন্মগ্রহণ করেন এবং সেন্ট পল্স স্কুল, রাগবিং ও ইস্ট ইন্ডিয়া কলেজে (হেইলিবেরি) শিক্ষা লাভ করেন। স্যার ফ্রেডারিক জেমস হ্যালিডে ১৮২৪ সালে বেঙ্গল সিভিল সার্ভিসে যোগ দেন। এরপর থেকে ১৮৩৬ সালে সদর রাজস্ব বোর্ডের সচিব হওয়ার পূর্ব পর্যন্ত তিনি রাজশাহী, ত্রিপুরা এবং নোয়াখালীসহ পূর্ব বাংলার  বিভিন্ন জেলায় প্রশাসক হিসেবে কাজ করেন। তিনি ১৮৩৮ সালে বেঙ্গল গভর্নমেন্টের সেক্রেটারি, ১৮৪৯ সালে ভারত সরকারের হোম সেক্রেটারি এবং ১৮৫৩ সালে গভর্নর জেনারেল কাউন্সিলের সদস্য নির্বাচিত হন।
১৮৫৪ সালে বাংলা প্রশাসনিকভাবে লেফটেন্যান্ট গভর্নর শাসিত প্রদেশ হিসেবে স্বীকৃতি পায় এবং একই বছরের ১ মে স্যার জেমস হ্যালিডে বাংলার প্রথম লেফটেন্যান্ট গভর্নর নির্বাচিত হন। লেফটেন্যান্ট গভর্নর হিসেবে স্যার জেমস হ্যালিডের শাসনকাল ছিল ঘটনাবহুল। ১৮৫৪ সালের বিখ্যাত  উড-এর শিক্ষা প্রস্তাব (wood's education despatch) বাস্তবায়ন তাঁর প্রধান দায়িত্ব হয়ে দাঁড়ায়। ভারত সরকার কর্তৃক নির্দেশিত হয়ে তিনি শিক্ষা বিভাগ নামে পৃথক একটি বিভাগ প্রতিষ্ঠা করেন, যার কাজ ছিল প্রাথমিক শিক্ষা থেকে বিশ্ববিদ্যালয় পর্যন্ত সর্বস্তরে উড-এর প্রস্তাবে পেশকৃত সুপারিশসমূহের বাস্তবায়ন নিশ্চিত করা। তিনি প্রেসিডেন্সি শহর কলকাতায় বিশ্ববিদ্যালয় প্রতিষ্ঠার জন্য একটি কমিটিও গঠন করেন।  হ্যালিডে বেশ কিছু সংখ্যক টিচার্স ট্রেনিং ইন্সটিটিউশন প্রতিষ্ঠার জন্যও প্রয়োজনীয় পদক্ষেপ নিয়েছিলেন। এছাড়া তিনি প্রত্যেকটি মহকুমায় অন্ততপক্ষে একটি সরকারি স্কুল এবং বেশ কিছু সংখ্যক সরকারি অনুদানপ্রাপ্ত বিদ্যালয় প্রতিষ্ঠার উদ্যোগ নেন।
১৮৫৫ সালের  সাঁওতাল বিদ্রোহ এবং ১৮৫৭ সালের  সিপাহি বিপ্লব জেমস হ্যালিডের শাসনামলের দুটি উলে­খযোগ্য ঘটনা। তাঁর শাসনামলেই বাংলায় রেল যোগাযোগ ব্যবস্থার সূচনা ঘটে।  ইস্ট ইন্ডিয়া রেলওয়ে প্রতিষ্ঠা করতে গিয়ে রেলওয়ে কোম্পানিগুলির ব্যবহারের জন্য প্রয়োজনীয় ভূমি অধিগ্রহণের ক্ষেত্রে তিনি গুরুত্বপূর্ণ ভূমিকা পালন করেন। সিপাহি বিপ­বের সময় প্রশংসনীয় ভূমিকা পালনের জন্য তৎকালীন পার্লামেন্ট তাঁকে ধন্যবাদ জ্ঞাপন করে। তিনি ১৮৬০ সালে কে.সি.বি.ই উপাধি লাভ করেন। তিনি ১৮৬৮ সাল থেকে ১৮৮৬ সাল পর্যন্ত ‘Council of India’-এর সদস্য ছিলেন। স্যার ফ্রেডারিক জেমস হ্যালিডে’র ১৯০১ সালের ২২ অক্টোবর মৃত্যু হয়।  [সিরাজুল ইসলাম]




